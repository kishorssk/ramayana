<!DOCTYPE html>
<html xmlns="http://www.w3.org/1999/xhtml">
<head>
	<meta http-equiv="Content-Type" content="text/html; charset=UTF-8">
<title>ಪ್ರಥಮಃ ಸರ್ಗಃ - ರಾಮವಿಪ್ರಲಂಭಾವೇಶಃ </title>
	<link rel="stylesheet" href="../bootstrap-3.3.6-dist/css/bootstrap.css">

	<link rel="stylesheet" href="../style.css">
	<link rel="stylesheet" href="../assets/style.css" >
</head>

<body>
<!--Header --->
<div class="header_top">  
	<div class="col-xs-12">
		<p style="font-size:30px; text-shadow:inherit;">ಶ್ರೀಮದ್ವಾಲ್ಮೀಕಿರಾಮಾಯಣಮ್</p>
		<p style="font-size:17px; padding-top:10px;"><a href="../index.html"><span class="glyphicon glyphicon-home" title="Home"></span></a>&emsp;&emsp;&emsp;&emsp;&emsp;
		<a href="../bala_kanda.html">ಬಾಲಕಾಂಡ</a>&emsp;&emsp;&emsp;&emsp;&emsp; 
		<a href="../ayodhya_kanda.html">ಅಯೋಧ್ಯಾಕಾಂಡ</a> &emsp;&emsp;&emsp;&emsp;&emsp; 
		<a href="../aranya_kanda.html">ಅರಣ್ಯಕಾಂಡ</a> &emsp;&emsp;&emsp;&emsp;&emsp;
		<a href="../kishkindha_kanda.html">ಕಿಷ್ಕಿಂಧಾಕಾಂಡ</a> &emsp;&emsp;&emsp;&emsp;&emsp; 
		<a href="../sundara_kanda.html">ಸುಂದರಕಾಂಡ</a> &emsp;&emsp;&emsp;&emsp;&emsp; 
		<a href="../yuddha_kanda.html">ಯುದ್ಧಕಾಂಡ</a></p>
	</div>
</div>
<!-- Header Close -->
<br>
<div class="container">
		<div class="row">
			<div class="col-xs-12" id="text">
				<div class="chapter" type="kanda" id="VRK_C04">
					<div class="ch_name"> ಕಿಷ್ಕಿಂಧಾಕಾಂಡಃ   </div>
	
				<div class="section" type="sarga" id="VRK_C04_S01">
					<div class="sname"><b>ಪ್ರಥಮಃ ಸರ್ಗಃ - ರಾಮವಿಪ್ರಲಂಭಾವೇಶಃ  </b></div>
					<div class="verse">ಸ ತಾಂ ಪುಷ್ಕರಿಣೀಂ ಗತ್ವಾ ಪದ್ಮೋತ್ಪಲಝಷಾಕುಲಾಮ್ ।<br />ರಾಮಃ ಸೌಮಿತ್ರಿಸಹಿತೋ ವಿಲಲಾಪಾಕುಲೇಂದ್ರಿಯಃ  ॥ 1 ॥</div>
<div class="verse">ತಸ್ಯ ದೃಷ್ಟ್ವೈವ ತಾಂ ಹರ್ಷಾದಿಂದ್ರಿಯಾಣಿ ಚಕಂಪಿರೇ ।<br />ಸ ಕಾಮವಶಸಂಪನ್ನಃ ಸೌಮಿತ್ರಿಮಿದಮಬ್ರವೀತ್  ॥ 2 ॥</div>
<div class="verse">ಸೌಮಿತ್ರೇ ಶೋಭತೇ ಪಂಪಾ ವೈದೂರ್ಯವಿಮಲೋದಕಾ ।<br />ಫುಲ್ಲಪದ್ಮೋತ್ಪಲವತೀ ಶೋಭಿತಾ ವಿವಿಧೈದ್ರ್ರುಮೈಃ  ॥ 3 ॥</div>
<div class="verse">ಸೌಮಿತ್ರೇ ಪಶ್ಯ ಪಂಪಾಯಾಃ ಕಾನನಂ ಶುಭದರ್ಶನಮ್ ।<br />ಯತ್ರ ರಾಜಂತಿ ಶೈಲಾಭಾ ದ್ರುಮಾಃ ಸಶಿಖರಾ ಇವ  ॥ 4 ॥</div>
<div class="verse">ಮಾಂ ತು ಶೋಕಾಭಿಸಂತಪ್ತಮಾಧಯಃ ಪೀಡಯಂತಿ ವೈ ।<br />ಭರತಸ್ಯ ಚ ದುಃಖೇನ ವೈದೇಹ್ಯಾ ಹರಣೇನ ಚ  ॥ 5 ॥</div>
<div class="verse">ಶೋಕಾರ್ತಸ್ಯಾಪಿ ಮೇ ಪಂಪಾ ಶೋಭತೇ ಚಿತ್ರಕಾನನಾ ।<br />ವ್ಯವಕೀರ್ಣಾ ಬಹುವಿಧೈಃ ಪುಷ್ಪೈಃ ಶೀತೋದಕಾ ಶಿವಾ  ॥ 6 ॥</div>
<div class="verse">ನಲಿನೈರಪಿ ಸಂಛನ್ನಾ ಹ್ಯತ್ಯರ್ಥಂ ಶುಭದರ್ಶನಾ ।<br />ಸರ್ಪವ್ಯಾಲಾನುಚರಿತಾ ಮೃಗದ್ವಿಜಸಮಾಕುಲಾ  ॥ 7 ॥</div>
<div class="verse">ಅಧಿಕಂ ಪ್ರತಿಭಾತ್ಯೇತನ್ನೀಲಪೀತಂ ತು ಶಾದ್ವಲಮ್ ।<br />ದ್ರುಮಾಣಾಂ ವಿವಿಧೈಃ ಪುಷ್ಪೈಃ ಪರಿಸ್ತೋಮೈರಿವಾರ್ಪಿತಮ್  ॥ 8 ॥</div>
<div class="verse">ಪುಷ್ಪಭಾರಸಮೃದ್ಧಾನಿ ಶಿಖರಾಣಿ ಸಮಂತತಃ ।<br />ಲತಾಭಿಃ ಪುಷ್ಪಿತಾಗ್ರಾಭಿರುಪಗೂಢಾನಿ ಸರ್ವತಃ  ॥ 9 ॥</div>
<div class="verse">ಸುಖಾನಿಲೋऽಯಂ ಸೌಮಿತ್ರೇ ಕಾಲಃ ಪ್ರಚುರಮನ್ಮಥಃ ।<br />ಗಂಧವಾನ್ ಸುರಭಿರ್ಮಾಸೋ ಜಾತಪುಷ್ಪಫಲದ್ರುಮಃ  ॥ 10 ॥</div>
<div class="verse">ಪಶ್ಯ ರೂಪಾಣಿ ಸೌಮಿತ್ರೇ ವನಾನಾಂ ಪುಷ್ಪಶಾಲಿನಾಮ್ ।<br />ಸೃಜತಾಂ ಪುಷ್ಪವರ್ಷಾಣಿ ತೋಯಂ ತೋಯಮುಚಾಮಿವ  ॥ 11 ॥</div>
<div class="verse">ಪ್ರಸ್ತರೇಷು ಚ ರಮ್ಯೇಷು ವಿವಿಧಾಃ ಕಾನನದ್ರುಮಾಃ ।<br />ವಾಯುವೇಗಪ್ರಚಲಿತಾಃ ಪುಷ್ಪೈರವಕಿರಂತಿ ಗಾಮ್  ॥ 12 ॥</div>
<div class="verse">ಪತಿತೈಃ ಪತಮಾನೈಶ್ಚ ಪಾದಪಸ್ಥೈಶ್ಚ ಮಾರುತಃ ।<br />ಕುಸುಮೈಃ ಪಶ್ಯ ಸೌಮಿತ್ರೇ ಕ್ರೀಡನ್ನಿವ ಸಮಂತತಃ  ॥ 13 ॥</div>
<div class="verse">ವಿಕ್ಷಿಪನ್ ವಿವಿಧಾಃ ಶಾಖಾ ನಗಾನಾಂ ಕುಸುಮೋತ್ಕಚಾಃ ।<br />ಮಾರುತಶ್ಚಲಿತಸ್ಥಾನೈಃ ಷಟ್ಪದೈರನುಗೀಯತೇ  ॥ 14 ॥</div>
<div class="verse">ಮತ್ತಕೋಕಿಲಸಂನಾದೈರ್ನರ್ತಯನ್ನಿವ ಪಾದಪಾನ್ ।<br />ಶೈಲಕಂದರನಿಷ್ಕ್ರಾಂತಃ ಪ್ರಗೀತ ಇವ ಚಾನಿಲಃ  ॥ 15 ॥</div>
<div class="verse">ತೇನ ವಿಕ್ಷಿಪತಾತ್ಯರ್ಥಂ ಪವನೇನ ಸಮಂತತಃ ।<br />ಅಮೀ ಸಂಸಕ್ತಶಾಖಾಗ್ರಾ ಗ್ರಥಿತಾ ಇವ ಪಾದಪಾಃ  ॥ 16 ॥</div>
<div class="verse">ಸ ಏಷ ಸುಖಸಂಸ್ಪರ್ಶೋ ವಾತಿ ಚಂದನ ಶೀತಲಃ ।<br />ಗಂಧಮಭ್ಯಾವಹನ್ ಪುಣ್ಯಂ ಶ್ರಮಾಪನಯನೋऽನಿಲಃ  ॥ 17 ॥</div>
<div class="verse">ಅಮೀ ಪವನವಿಕ್ಷಿಪ್ತಾ ವಿನದಂತೀವ ಪಾದಪಾಃ ।<br />ಷಟ್ಪದೈರನುಕೂಜದ್ಭಿರ್ವನೇಷು ಮಧುಗಂಧಿಷು  ॥ 18 ॥</div>
<div class="verse">ಗಿರಿಪ್ರಸ್ಥೇಷು ರಮ್ಯೇಷು ಪುಷ್ಪವದ್ಭಿರ್ಮನೋರಮೈಃ ।<br />ಸಂಸಕ್ತಶಿಖರಾಃ ಶೈಲಾಃ ವಿರಾಜಂತೇ ಮಹಾದ್ರುಮೈಃ  ॥ 19 ॥</div>
<div class="verse">ಪುಷ್ಪಸಂಛನ್ನಶಿಖರಾ ಮಾರುತೋತ್ಕ್ಷೇಪಚಂಚಲಾಃ ।<br />ಅಮೀ ಮಧುಕರೋತ್ತಂಸಾಃ ಪ್ರಗೀತಾ ಇವ ಪಾದಪಾಃ  ॥ 20 ॥</div>
<div class="verse">ಸುಪುಷ್ಪಿತಾಂಸ್ತು ಪಶ್ಯೇಮಾನ್ ಕರ್ಣಿಕಾರಾನ್ ಸಮಂತತಃ ।<br />ಹಾಟಕಪ್ರತಿಸಂಛನ್ನಾನ್ನರಾನ್ ಪೀತಾಂಬರಾನಿವ  ॥ 21 ॥</div>
<div class="verse">ಅಯಂ ವಸಂತಃ ಸೌಮಿತ್ರೇ ನಾನಾವಿಹಗನಾದಿತಃ ।<br />ಸೀತಯಾ ವಿಪ್ರಹೀಣಸ್ಯ ಶೋಕಸಂದೀಪನೋ ಮಮ  ॥ 22 ॥</div>
<div class="verse">ಮಾಂ ಹಿ ಶೋಕಸಮಾಕ್ರಾಂತಂ ಸಂತಾಪಯತಿ ಮನ್ಮಥಃ ।<br />ಹೃಷ್ಟಃ ಪ್ರವದಮಾನಶ್ಚ ಮಾಮಾಹ್ವಯತಿ ಕೋಕಿಲಃ  ॥ 23 ॥</div>
<div class="verse">ಏಷ ದಾತ್ಯೂಹಕೋ ಹೃಷ್ಟೋ ರಮ್ಯೇ ಮಾಂ ವನನಿರ್ಝರೇ ।<br />ಪ್ರಣದನ್ ಮನ್ಮಥಾವಿಷ್ಟಂ ಶೋಚಯಿಷ್ಯತಿ ಲಕ್ಷ್ಮಣ  ॥ 24 ॥</div>
<div class="verse">ಶ್ರತ್ವೈತಸ್ಯ ಪುರಾ ಶಬ್ದಮಾಶ್ರಮಸ್ಥಾ ಮಮ ಪ್ರಿಯಾ ।<br />ಮಾಮಾಹೂಯ ಪ್ರಮುದಿತಾ ಪರಮಂ ಪ್ರತ್ಯನಂದತ  ॥ 25 ॥</div>
<div class="verse">ಏವಂ ವಿಚಿತ್ರಾಃ ಪತಗಾ ನಾನಾರಾವವಿರಾವಿಣಃ ।<br />ವೃಕ್ಷಗುಲ್ಮಲತಾಃ ಪಶ್ಯ ಸಂಪತಂತಿ ಸಮಂತತಃ  ॥ 26 ॥</div>
<div class="verse">ವಿಮಿಶ್ರಾ ವಿಹಗಾಃ ಪುಂಭಿರಾತ್ಮವ್ಯೂಹಾಭಿನಂದಿತಾಃ ।<br />ಭೃಂಗರಾಜಪ್ರಮುದಿತಾಃ ಸೌಮಿತ್ರೇ ಮಧುರಸ್ವರಾಃ  ॥ 27 ॥</div>
<div class="verse">ಅಸ್ಯಾಃ ಕೂಲೇ ಪ್ರಮುದಿತಾಃ ಶಕುನಾಃ ಸಂಘಶಸ್ತ್ವಿಹ ।<br />ದಾತ್ಯೂಹರತಿವಿಕ್ರಂದೈಃ ಪುಂಸ್ಕೋಕಿಲರುತೈರಪಿ  ॥ 28 ॥</div>
<div class="verse">ಸ್ವನಂತಿ ಪಾದಪಾಶ್ಚೇಮೇ ಮಮಾನಂಗಪ್ರದೀಪನಾಃ ।<br />ಅಶೋಕಸ್ತಬಕಾಂಗಾರಃ ಷಟ್ಪದಸ್ವನನಿಃಸ್ವನಃ ॥ 29 ॥</div>
<div class="verse">ಮಾಂ ಹಿ ಪಲ್ಲವತಾಮ್ರಾರ್ಚಿರ್ವಸಂತಾಗ್ನಿಃ ಪ್ರಧಕ್ಷ್ಯತಿ ।<br />ನ ಹಿ ತಾಂ ಸೂಕ್ಷ್ಮಪಕ್ಷ್ಮಾಕ್ಷೀಂ ಸುಕೇಶೀಂ ಮೃದುಭಾಷಿಣೀಮ್  ॥ 30 ॥</div>
<div class="verse">ಅಪಶ್ಯತೋ ಮೇ ಸೌಮಿತ್ರೇ ಜೀವಿತೇऽಸ್ತಿ ಪ್ರಯೋಜನಮ್ ।<br />ಅಯಂ ಹಿ ದಯಿತಸ್ತಸ್ಯಾಃ ಕಾಲೋ ರುಚಿರಕಾನನಃ  ॥ 31 ॥</div>
<div class="verse">ಕೋಕಿಲಾಕುಲಸೀಮಾಂತೋ ದಯಿತಾಯಾ ಮಮಾನಘ ।<br />ಮನ್ಮಥಾಯಾಸಸಂಭೂತೋ ವಸಂತಗುಣವರ್ಧಿತಃ  ॥ 32 ॥</div>
<div class="verse">ಅಯಂ ಮಾಂ ಧಕ್ಷ್ಯತಿ ಕ್ಷಿಪ್ರಂ ಶೋಕಾಗ್ನಿರ್ನಚಿರಾದಿವ ।<br />ಅಪಶ್ಯತಸ್ತಾಂ ದಯಿತಾಂ ಪಶ್ಯತೋ ರುಚಿರದ್ರುಮಾನ್  ॥ 33 ॥</div>
<div class="verse">ಮಮಾಯಮಾತ್ಮಪ್ರಭವೋ ಭೂಯಸ್ತ್ವಮುಪಯಾಸ್ಯತಿ ।<br />ಅದೃಶ್ಯಮಾನಾ ವೈದೇಹೀ ಶೋಕಂ ವರ್ಧಯತೀಹ ಮೇ  ॥ 34 ॥</div>
<div class="verse">ದೃಶ್ಯಮಾನೋ ವಸಂತಶ್ಚ ಸ್ವೇದಸಂಸರ್ಗದೂಷಕಃ ।<br />ಮಾಂ ಹಿ ಸಾ ಮೃಗಶಾಬಾಕ್ಷೀ ಚಿಂತಾಶೋಕಬಲಾತ್ಕೃತಮ್  ॥ 35 ॥</div>
<div class="verse">ಸಂತಾಪಯತಿ ಸೌಮಿತ್ರೇ ಕ್ರೂರಶ್ಚೈತ್ರೋ ವನಾನಿಲಃ ।<br />ಅಮೀ ಮಯೂರಾಃ ಶೋಭಂತೇ ಪ್ರನೃತ್ಯಂತಸ್ತತಸ್ತತಃ  ॥ 36 ॥</div>
<div class="verse">ಸ್ವೈಃ ಪಕ್ಷೈಃ ಪವನೋದ್ಧೂತೈರ್ಗವಾಕ್ಷೈಃ ಸ್ಫಾಟಕೈರಿವ ।<br />ಶಿಖಿನೀಭಿಃ ಪರಿವೃತಾಸ್ತ ಏತೇ ಮದಮೂರ್ಛಿತಾಃ  ॥ 37 ॥</div>
<div class="verse">ಮನ್ಮಥಾಭಿಪರೀತಸ್ಯ ಮಮ ಮನ್ಮಥವರ್ಧನಾಃ ।<br />ಪಶ್ಯ ಲಕ್ಷ್ಮಣ ನೃತ್ಯಂತಂ ಮಯೂರಮುಪನೃತ್ಯತಿ  ॥ 38 ॥</div>
<div class="verse">ಶಿಖಿನೀ ಮನ್ಮಥಾರ್ತೈಷಾ ಭರ್ತಾರಂ ಗಿರಿಸಾನುಷು ।<br />ತಾಮೇವ ಮನಸಾ ರಾಮಾಂ ಮಯೂರೋऽಪ್ಯುಪಧಾವತಿ  ॥ 39 ॥</div>
<div class="verse">ವಿತತ್ಯ ರುಚಿರೌ ಪಕ್ಷೌ ರುತೈರುಪಹಸನ್ನಿವ ।<br />ಮಯೂರಸ್ಯ ವನೇ ನೂನಂ ರಕ್ಷಸಾ ನ ಹೃತಾ ಪ್ರಿಯಾ  ॥ 40 ॥</div>
<div class="verse">ತಸ್ಮಾನ್ನೃತ್ಯತಿ ರಮ್ಯೇಷು ವನೇಷು ಸಹ ಕಾಂತಯಾ ।<br />ಮಮ ತ್ವಯಂ ವಿನಾ ವಾಸಃ ಪುಷ್ಪಮಾಸೇ ಸುದುಃಸಹಃ  ॥ 41 ॥</div>
<div class="verse">ಪಶ್ಯ ಲಕ್ಷ್ಮಣ ಸಂರಾಗಂ ತಿರ್ಯಗ್ಯೋನಿಗತೇಷ್ವಪಿ ।<br />ಯದೇಷಾ ಶಿಖಿನೀ ಕಾಮಾದ್ಭರ್ತಾರಮಭಿವರ್ತತೇ  ॥ 42 ॥</div>
<div class="verse">ಮಮಾಪ್ಯೇವಂ ವಿಶಾಲಾಕ್ಷೀ ಜಾನಕೀ ಜಾತಸಂಭ್ರಮಾ ।<br />ಮದನೇನಾಭಿವರ್ತೇತ ಯದಿ ನಾಪಹೃತಾ ಭವೇತ್  ॥ 43 ॥</div>
<div class="verse">ಪಶ್ಯ ಲಕ್ಷ್ಮಣ ಪುಷ್ಪಾಣಿ ನಿಷ್ಫಲಾನಿ ಭವಂತಿ ಮೇ ।<br />ಪುಷ್ಪಭಾರಸಮೃದ್ಧಾನಾಂ ವನಾನಾಂ ಶಿಶಿರಾತ್ಯಯೇ  ॥ 44 ॥</div>
<div class="verse">ರುಚಿರಾಣ್ಯಪಿ ಪುಷ್ಪಾಣಿ ಪಾದಪಾನಾಮತಿಶ್ರಿಯಾ ।<br />ನಿಷ್ಫಲಾನಿ ಮಹೀಂ ಯಾಂತಿ ಸಮಂ ಮಧುಕರೋತ್ಕರೈಃ  ॥ 45 ॥</div>
<div class="verse">ನದಂತಿ ಕಾಮಂ ಮುದಿತಾಃ ಶಕುನಾಃ ಸಂಘಶಃ ಕಲಮ್ ।<br />ಆಹ್ವಯಂತ ಇವಾನ್ಯೋನ್ಯಂ ಕಾಮೋನ್ಮಾದಕರಾ ಮಮ  ॥ 46 ॥</div>
<div class="verse">ವಸಂತೋ ಯದಿ ತತ್ರಾಪಿ ಯತ್ರ ಮೇ ವಸತಿ ಪ್ರಿಯಾ ।<br />ನೂನಂ ಪರವಶಾ ಸೀತಾ ಸಾಪಿ ಶೋಚತ್ಯಹಂ ಯಥಾ  ॥ 47 ॥</div>
<div class="verse">ನೂನಂ ನ ತು ವಸಂತೋऽಯಂ ದೇಶಂ ಸ್ಪೃಶತಿ ಯತ್ರ ಸಾ ।<br />ಕಥಂ ಹ್ಯಸಿತಪದ್ಮಾಕ್ಷೀ ವರ್ತಯೇತ್ ಸಾ ಮಯಾ ವಿನಾ  ॥ 48 ॥</div>
<div class="verse">ಅಥವಾ ವರ್ತತೇ ತತ್ರ ವಸಂತೋ ಯತ್ರ ಮೇ ಪ್ರಿಯಾ ।<br />ಕಿಂ ಕರಿಷ್ಯತಿ ಸುಶ್ರೋಣೀ ಸಾ ತು ನಿರ್ಭತ್ರ್ಸಿತಾ ಪರೈಃ  ॥ 49 ॥</div>
<div class="verse">ಶ್ಯಾಮಾ ಪದ್ಮಪಲಾಶಾಕ್ಷೀ ಮೃದುಪೂರ್ವಾಭಿಭಾಷಿಣೀ ।<br />ನೂನಂ ವಸಂತಮಾಸಾದ್ಯ ಪರಿತ್ಯಕ್ಷ್ಯತಿ ಜೀವಿತಮ್  ॥ 50 ॥</div>
<div class="verse">ದೃಢಂ ಹಿ ಹೃದಯೇ ಬುದ್ಧಿರ್ಮಮ ಸಂಪ್ರತಿ ವರ್ತತೇ ।<br />ನಾಲಂ ವರ್ತಯಿತುಂ ಸೀತಾ ಸಾಧ್ವೀ ಮದ್ವಿರಹಂ ಗತಾ  ॥ 51 ॥</div>
<div class="verse">ಮಯಿ ಭಾವೋ ಹಿ ವೈದೇಹ್ಯಾಸ್ತತ್ತ್ವತೋ ವಿನಿವೇಶಿತಃ ।<br />ಮಮಾಪಿ ಭಾವಃ ಸೀತಾಯಾಂ ಸರ್ವಥಾ ವಿನಿವೇಶಿತಃ  ॥ 52 ॥</div>
<div class="verse">ಏಷ ಪುಷ್ಪವಹೋ ವಾಯುಃ ಸುಖಸ್ಪರ್ಶೋ ಹಿಮಾವಹಃ ।<br />ತಾಂ ವಿಚಿಂತಯತಃ ಕಾಂತಾಂ ಪಾವಕಪ್ರತಿಮೋ ಮಮ  ॥ 53 ॥</div>
<div class="verse">ಸದಾ ಸುಖಮಹಂ ಮನ್ಯೇ ಯಂ ಪುರಾ ಸಹ ಸೀತಯಾ ।<br />ಮಾರುತಃ ಸ ವಿನಾ ಸೀತಾಂ ಶೋಕಂ ವರ್ಧಯತೇ ಮಮ  ॥ 54 ॥</div>
<div class="verse">ತಾಂ ವಿನಾ ಸ ವಿಹಂಗೋऽಸೌ ಪಕ್ಷೀ ಪ್ರಣದಿತಸ್ತದಾ ।<br />ವಾಯಸಃ ಪಾದಪಗತಃ ಪ್ರಹೃಷ್ಟಮಭಿನರ್ದತಿ  ॥ 55 ॥</div>
<div class="verse">ಏಷ ವೈ ತತ್ರ ವೈದೇಹ್ಯಾ ವಿಹಗಃ ಪ್ರತಿಹಾರಕಃ ।<br />ಪಕ್ಷೀ ಮಾಂ ತು ವಿಶಾಲಾಕ್ಷ್ಯಾಃ ಸಮೀಪಮುಪನೇಷ್ಯತಿ  ॥ 56 ॥</div>
<div class="verse">ಶೃಣು ಲಕ್ಷ್ಮಣ ಸಂನಾದಂ ವನೇ ಮದವಿವರ್ಧನಮ್ ।<br />ಪುಷ್ಪಿತಾಗ್ರೇಷು ವೃಕ್ಷೇಷು ದ್ವಿಜಾನಾಮುಪಕೂಜತಾಮ್  ॥ 57 ॥</div>
<div class="verse">ವಿಕ್ಷಿಪ್ತಾಂ ಪವನೇನೈತಾಮಸೌ ತಿಲಕಮಂಜರೀಮ್ ।<br />ಷಟ್ಪದಃ ಸಹಸಾಭ್ಯೇತಿ ಮದೋದ್ಧೂತಾಮಿವ ಪ್ರಿಯಾಮ್  ॥ 58 ॥</div>
<div class="verse">ಕಾಮಿನಾಮಯಮತ್ಯಂತಮಶೋಕಃ ಶೋಕವರ್ಧನಃ ।<br />ಸ್ತಬಕೈಃ ಪವನೋತ್ಕ್ಷಿಪ್ತೈಸ್ತರ್ಜಯನ್ನಿವ ಮಾಂ ಸ್ಥಿತಃ  ॥ 59 ॥</div>
<div class="verse">ಅಮೀ ಲಕ್ಮಣ ದೃಶ್ಯಂತೇ ಚೂತಾಃ ಕುಸುಮಶಾಲಿನಃ ।<br />ವಿಭ್ರಮೋತ್ಸಿಕ್ತಮನಸಃ ಸಾಂಗರಾಗಾ ನರಾ ಇವ  ॥ 60 ॥</div>
<div class="verse">ಸೌಮಿತ್ರೇ ಪಶ್ಯ ಪಂಪಾಯಾಶ್ಚಿತ್ರಾಸು ವನರಾಜಿಷು ।<br />ಕಿಂನರಾ ನರಶಾರ್ದೂಲ ವಿಚರಂತಿ ತತಸ್ತತಃ  ॥ 61 ॥</div>
<div class="verse">ಇಮಾನಿ ಶುಭಗಂಧೀನಿ ಪಶ್ಯ ಲಕ್ಮಣ ಸರ್ವಶಃ ।<br />ನಲಿನಾನಿ ಪ್ರಕಾಶಂತೇ ಜಲೇ ತರುಣಸೂರ್ಯವತ್  ॥ 62 ॥</div>
<div class="verse">ಏಷಾ ಪ್ರಸನ್ನಸಲಿಲಾ ಪದ್ಮನೀಲೋತ್ಪಲಾಯುತಾ ।<br />ಹಂಸಕಾರಂಡವಾಕೀರ್ಣಾ ಪಂಪಾ ಸೌಗಂಧಿಕಾನ್ವಿತಾ  ॥ 63 ॥</div>
<div class="verse">ಜಲೇ ತರುಣಸೂರ್ಯಾಭೈಃ ಪಟ್ಟದಾಹತಕೇಸರೈಃ ।<br />ಪಂಕಜೈಃ ಶೋಭತೇ ಪಂಪಾ ಸಮಂತಾದಭಿಸಂವೃತಾ  ॥ 64 ॥</div>
<div class="verse">ಚಕ್ರವಾಕಯುತಾ ನಿತ್ಯಂ ಚಿತ್ರಪ್ರಸ್ಥವನಾಂತರಾ ।<br />ಮಾತಂಗಮೃಗಯೂಥೈಶ್ಚ ಶೋಭತೇ ಸಲಿಲಾರ್ಥಿಭಿಃ  ॥ 65 ॥</div>
<div class="verse">ಪವನಾಹಿತವೇಗಾಭಿರೂರ್ಮಿಭಿರ್ವಿಮಲೇऽಂಭಸಿ ।<br />ಪಂಕಜಾನಿ ವಿರಾಜಂತೇ ತಾಡ್ಯಮಾನಾನಿ ಲಕ್ಷ್ಮಣ  ॥ 66 ॥</div>
<div class="verse">ಪದ್ಮಪತ್ರವಿಶಾಲಕ್ಷೀಂ ಸತತಂ ಪ್ರಿಯಪಂಕಜಾಮ್ ।<br />ಅಪಶ್ಯತೋ ಮೇ ವೈದೇಹಿಂ ಜೀವಿತಂ ನಾಭಿರೋಚತೇ  ॥ 67 ॥</div>
<div class="verse">ಅಹೋ ಕಾಮಸ್ಯ ವಾಮತ್ವಂ ಯೋ ಗತಾಮಪಿ ದುರ್ಲಭಾಮ್ ।<br />ಸ್ಮಾರಯಿಷ್ಯತಿ ಕಲ್ಯಾಣೀಂ ಕಲ್ಯಾಣತರವಾದಿನೀಮ್  ॥ 68 ॥</div>
<div class="verse">ಶಕ್ಯೋ ಧಾರಯಿತುಂ ಕಾಮೋ ಭವೇದಭ್ಯಾಗತೋ ಮಯಾ ।<br />ಯದಿ ಭೂಯೋ ವಸಂತೋ ಮಾಂ ನ ಹನ್ಯಾತ್ ಪುಷ್ಪಿತದ್ರುಮಃ  ॥ 69 ॥</div>
<div class="verse">ಯಾನಿ ಸ್ಮ ರಮಣೀಯಾನಿ ತಯಾ ಸಹ ಭವಂತಿ ಮೇ ।<br />ತಾನ್ಯೇವಾರಮಣೀಯಾನಿ ಜಾಯಂತೇ ಮೇ ತಯಾ ವಿನಾ  ॥ 70 ॥</div>
<div class="verse">ಪದ್ಮಕೋಶಪಲಾಶಾನಿ ದ್ರಷ್ಟುಂ ದೃಷ್ಟಿರ್ಹಿ ಮನ್ಯತೇ ।<br />ಸೀತಾಯಾ ನೇತ್ರಕೋಶಾಭ್ಯಾಂ ಸದೃಶಾನೀತಿ ಲಕ್ಷ್ಮಣ  ॥ 71 ॥</div>
<div class="verse">ಪದ್ಮಕೇಸರಸಂಸೃಷ್ಟೋ ವೃಕ್ಷಾಂತರವಿನಿಃಸೃತಃ ।<br />ನಿಃಶ್ವಾಸ ಇವ ಸೀತಾಯಾ ವಾತಿ ವಾಯುರ್ಮನೋಹರಃ  ॥ 72 ॥</div>
<div class="verse">ಸೌಮಿತ್ರೇ ಪಶ್ಯ ಪಂಪಾಯಾ ದಕ್ಷಿಣೇ ಗಿರಿಸಾನುನಿ ।<br />ಪುಷ್ಪಿತಾಂ ಕರ್ಣಿಕಾರಸ್ಯ ಯಷ್ಟಿಂ ಪರಮಶೋಭನಾಮ್  ॥ 73 ॥</div>
<div class="verse">ಅಧಿಕಂ ಶೈಲರಾಜೋऽಯಂ ಧಾತುಭಿಃ ಸುವಿಭೂಷಿತಃ ।<br />ವಿಚಿತ್ರಂ ಸೃಜತೇ ರೇಣುಂ ವಾಯುವೇಗವಿಘಟ್ಟಿತಮ್  ॥ 74 ॥</div>
<div class="verse">ಗಿರಿಪ್ರಸ್ಥಾಸ್ತು ಸೌಮಿತ್ರೇ ಸರ್ವತಃ ಸಂಪ್ರಪುಷ್ಪಿತೈಃ ।<br />ನಿಷ್ಪತ್ರೈಃ ಸರ್ವತೋ ರಮ್ಯೈಃ ಪ್ರದೀಪ್ತಾ ಇವ ಕಿಂಶುಕೈಃ  ॥ 75 ॥</div>
<div class="verse">ಪಂಪಾತೀರರುಹಾಶ್ಚೇಮೇ ಸಂಸಕ್ತಾ ಮಧುಗಂಧಿನಃ ।<br />ಮಾಲತೀಮಲ್ಲಿಕಾಷಂಡಾಃ ಕರವೀರಾಶ್ವ ಪುಷ್ಪಿತಾಃ  ॥ 76 ॥</div>
<div class="verse">ಕೇತಕ್ಯಃ ಸಿಂಧುವಾರಾಶ್ಚ ವಾಸಂತ್ಯಶ್ಚ ಸುಪುಷ್ಪಿತಾಃ ।<br />ಮಾಧವ್ಯೋ ಗಂಧಪೂರ್ಣಾಶ್ಚ ಕುಂದಗುಲ್ಮಾಶ್ಚ ಸರ್ವಶಃ  ॥ 77 ॥</div>
<div class="verse">ಚಿರಿಬಿಲ್ವಾ ಮಧೂಕಾಶ್ಚ ವಂಜುಲಾ ವಕುಲಾಸ್ತಥಾ ।<br />ಚಂಪಕಾಸ್ತಿಲಕಾಶ್ಚೈವ ನಾಗವೃಕ್ಷಾಃ ಸುಪುಷ್ಪಿತಾಃ  ॥ 78 ॥</div>
<div class="verse">ನೀಪಾಶ್ಚ ವರಣಾಶ್ಚೈವ ಖರ್ಜೂರಾಶ್ಚ ಸುಪುಷ್ಪಿತಾಃ ।<br />ಪದ್ಮಕಾಶ್ಚೋಪಶೋಭಂತೇ ನೀಲಾಶೋಕಾಶ್ಚ ಪುಷ್ಪಿತಾಃ  ॥ 79 ॥</div>
<div class="verse">ಲೋಧ್ರಾಶ್ಚ ಗಿರಿಪೃಷ್ಠೇಷು ಸಿಂಹಕೇಸರಪಿಂಜರಾಃ ।<br />ಅಂಕೋಲಾಶ್ಚ ಕುರಂಟಾಶ್ಚ ಪೂರ್ಣಕಾಃ ಪಾರಿಭದ್ರಕಾಃ  ॥ 80 ॥</div>
<div class="verse">ಚೂತಾಃ ಪಾಟಲಯಶ್ಚೈವ ಕೋವಿದಾರಾಶ್ಚ ಪುಷ್ಪಿತಾಃ ।<br />ಮುಚುಲಿಂದಾರ್ಜುನಾಶ್ಚೈವ ದೃಶ್ಯಂತೇ ಗಿರಿಸಾನುಷು  ॥ 81 ॥</div>
<div class="verse">ಕೇತಕೋದ್ದಾಲಕಾಶ್ಚೈವ ಶಿರೀಷಾ ಶಿಂಶಪಾ ಧವಾಃ ।<br />ಶಾಲ್ಮಲ್ಯಃ ಕಿಂಶುಕಾಶ್ಚೈವ ರಕ್ತಾಃ ಕುರಬಕಾಸ್ತಥಾ  ॥ 82 ॥</div>
<div class="verse">ತಿನಿಶಾ ನಕ್ತಮಾಲಾಶ್ಚ ಚಂದನಾಃ ಸ್ಪಂದನಾಸ್ತಥಾ ।<br />ಹಿಂತಾಲಾಸ್ತಿಲಕಾಶ್ಚೈವ ನಾಗವೃಕ್ಷಾಶ್ಚ ಪುಷ್ಪಿತಾಃ  ॥ 83 ॥</div>
<div class="verse">ಪುಷ್ಪಿತಾನ್ ಪುಷ್ಪಿತಾಗ್ರಾಭಿರ್ಲತಾಭಿಃ ಪರಿವೇಷ್ಟಿತಾನ್ ।<br />ದ್ರುಮಾನ್ ಪಶ್ಯೇಹ ಸೌಮಿತ್ರೇ ಪಂಪಾಯಾ ರುಚಿರಾನ್ ಬಹೂನ್  ॥ 84 ॥</div>
<div class="verse">ವಾತವಿಕ್ಷಿಪ್ತವಿಟಪಾನ್ ಯಥಾಸನ್ನಾನ್ ದ್ರುಮಾನಿಮಾನ್ ।<br />ಲತಾಃ ಸಮನುವೇಷ್ಟಂತೇ ಮತ್ತಾ ಇವ ವರಸ್ತ್ರಿಯಃ  ॥ 85 ॥</div>
<div class="verse">ಪಾದಪಾತ್ ಪಾದಪಂ ಗಚ್ಛನ್ ಶೈಲಾಚ್ಛೈಲಂ ವನಾದ್ವನಮ್ ।<br />ವಾತಿ ನೈಕರಸಾಸ್ವಾದಸಂಮೋದಿತ ಇವಾನಿಲಃ  ॥ 86 ॥</div>
<div class="verse">ಕೇಚಿತ್ ಪರ್ಯಾಪ್ತಕುಸುಮಾಃ ಪಾದಪಾ ಮಧುಗಂಧಿನಃ ।<br />ಕೇಚಿನ್ಮುಕುಲಸಂವೀತಾಃ ಶ್ಯಾಮವರ್ಣಾ ಇವಾಬಭುಃ  ॥ 87 ॥</div>
<div class="verse">ಇದಂ ಮೃಷ್ಟಮಿದಂ ಸ್ವಾದು ಪ್ರಫುಲ್ಲಮಿದಮಿತ್ಯಪಿ ।<br />ರಾಗಮತ್ತೋ ಮಧುಕರಃ ಕುಸುಮೇಷ್ವವಲೀಯತೇ  ॥ 88 ॥</div>
<div class="verse">ನಿಲೀಯ ಪುನರುತ್ಪತ್ಯ ಸಹಸಾನ್ಯತ್ರ ಗಚ್ಛತಿ ।<br />ಮಧುಲುಬ್ಧೋ ಮಧುಕರಃ ಪಂಪಾತೀರದ್ರುಮೇಷ್ವಸೌ  ॥ 89 ॥</div>
<div class="verse">ಇಯಂ ಕುಸುಮಸಂಘಾತೈರುಪಸ್ತೀರ್ಣಾ ಸುಖಾ ಕೃತಾ ।<br />ಸ್ವಯಂ ನಿಪತಿತೈರ್ಭೂಮಿಃ ಶಯನಪ್ರಸ್ತರೈರಿವ  ॥ 90 ॥</div>
<div class="verse">ವಿವಿಧಾ ವಿವಿಧೈಃ ಪುಷ್ಪೈಸ್ತೈರೇವ ನಗಸಾನುಷು ।<br />ವಿಶೀರ್ಣೈಃ ಪೀತರಕ್ತಾ ಹಿ ಸೌಮಿತ್ರೇ ಪ್ರಸ್ತರಾಃ ಕೃತಾಃ  ॥ 91 ॥</div>
<div class="verse">ಹಿಮಾಂತೇ ಪಶ್ಯ ಸೌಮಿತ್ರೇ ವೃಕ್ಷಾಣಾಂ ಪುಷ್ಪಸಂಭವಮ್ ।<br />ಪುಷ್ಪಮಾಸೇ ಹಿ ತರವಃ ಸಂಘರ್ಷಾದಿವ ಪುಷ್ಪಿತಾಃ  ॥ 92 ॥</div>
<div class="verse">ಆಹ್ವಯಂತ ಇವಾನ್ಯೋನ್ಯಂ ನಗಾಃ ಷಟ್ಪದನಾದಿತಾಃ ।<br />ಕುಸುಮೋತ್ತಂಸವಿಟಪಾಃ ಶೋಭಂತೇ ಬಹು ಲಕ್ಷ್ಮಣ  ॥ 93 ॥</div>
<div class="verse">ಏಷ ಕಾರಂಡವಃ ಪಕ್ಷೀ ವಿಗಾಹ್ಯ ಸಲಿಲಂ ಶುಭಮ್ ।<br />ರಮತೇ ಕಾಂತಯಾ ಸಾರ್ಧಂ ಕಾಮಮುದ್ದೀಪಯನ್ ಮಮ  ॥ 94 ॥</div>
<div class="verse">ಮಂದಾಕಿನ್ಯಾಸ್ತು ಯದಿದಂ ರೂಪಮೇವಂ ಮನೋಹರಮ್ ।<br />ಸ್ಥಾನೇ ಜಗತಿ ವಿಖ್ಯಾತಾ ಗುಣಾಸ್ತಸ್ಯಾ ಮನೋರಮಾಃ  ॥ 95 ॥</div>
<div class="verse">ಯದಿ ದೃಶ್ಯೇತ ಸಾ ಸಾಧ್ವೀ ಯದಿ ಚೇಹ ವಸೇಮಹಿ ।<br />ಸ್ಪೃಹಯೇಯಂ ನ ಶಕ್ರಾಯ ನಾಯೋಧ್ಯಾಯೈ ರಘೂತ್ತಮ  ॥ 96 ॥</div>
<div class="verse">ನ ಹ್ಯೇವಂ ರಮಣೀಯೇಷು ಶಾದ್ವಲೇಷು ತಯಾ ಸಹ ।<br />ರಮತೋ ಮೇ ಭವೇಚ್ಚಿಂತಾ ನ ಸ್ಪೃಹಾನ್ಯೇಷು ವಾ ಭವೇತ್  ॥ 97 ॥</div>
<div class="verse">ಅಮೀ ಹಿ ವಿವಿಧೈಃ ಪುಷ್ಪೈಸ್ತರವೋ ರುಚಿರಚ್ಛದಾಃ ।<br />ಕಾನನೇऽಸ್ಮಿನ್ ವಿನಾ ಕಾಂತಾಂ ಚಿತ್ತಮುನ್ಮಾದಯಂತಿ ಮೇ  ॥ 98 ॥</div>
<div class="verse">ಪಶ್ಯ ಶೀತಜಲಾಂ ಚೇಮಾಂ ಸೌಮಿತ್ರೇ ಪುಷ್ಕರಾಯುತಾಮ್ ।<br />ಚಕ್ರವಾಕಾನುಚರಿತಾಂ ಕಾರಂಡವನಿಷೇವಿತಾಮ್  ॥ 99 ॥</div>
<div class="verse">ಪ್ಲವೈಃ ಕ್ರೌಂಚೈಶ್ಚ ಸಂಪೂರ್ಣಾಂ ವರಾಹಮೃಗಸೇವಿತಾಮ್ ।<br />ಅಧಿಕಂ ಶೋಭತೇ ಪಂಪಾ ವಿಕೂಜದ್ಭಿರ್ವಿಹಂಗಮೈಃ  ॥ 100 ॥</div>
<div class="verse">ದೀಪಯಂತೀವ ಮೇ ಕಾಮಂ ವಿವಿಧಾ ಮುದಿತಾ ದ್ವಿಜಾಃ ।<br />ಶ್ಯಾಮಾಂ ಚಂದ್ರಮುಖೀಂ ಸ್ಮೃತ್ವಾ ಪ್ರಿಯಾಂ ಪದ್ಮನಿಭೇಕ್ಷಣಾಮ್  ॥ 101 ॥</div>
<div class="verse">ಪಶ್ಯ ಸಾನುಷು ಚಿತ್ರೇಷು ಮೃಗೀಭಿಃ ಸಹಿತಾನ್ ಮೃಗಾನ್ ।<br />ಮಾಂ ಪುನರ್ಮೃಗಶಾವಾಕ್ಷ್ಯಾ ವೈದೇಹ್ಯಾ ವಿರಹೀಕೃತಮ್  ॥ 102 ॥</div>
<div class="verse">ವ್ಯಥಯಂತೀವ ಮೇ ಚಿತ್ತಂ ಸಂಚರಂತಸ್ತತಸ್ತತಃ ।<br />ಅಸ್ಮಿನ್ ಸಾನುನಿ ರಮ್ಯೇ ಹಿ ಮತ್ತದ್ವಿಜಗಣಾಯುತೇ  ॥ 103 ॥</div>
<div class="verse">ಪಶ್ಯೇಯಂ ಖಲು ಸೌಮಿತ್ರೇ ಮಯಾ ಸಹ ಸುಮಧ್ಯಮಾ ।<br />ಜೀವೇಯಂ ಖಲು ಸೌಮಿತ್ರೇ ಮಯಾ ಸಹ ಸುಮಧ್ಯಮಾ  ॥ 104 ॥</div>
<div class="verse">ಸೇವತೇ ಯದಿ ವೈದೇಹೀ ಪಂಪಾಯಾಃ ಪವನಂ ಸುಖಮ್ ।<br />ಪದ್ಮಸೌಗಂಧಿಕವಹಂ ಶಿವಂ ಶೋಕವಿನಾಶನಮ್  ॥ 105 ॥</div>
<div class="verse">ಧನ್ಯಾ ಲಕ್ಷ್ಮಣ ಸೇವಂತೇ ಪಂಪೋಪವನಮಾರುತಮ್ ।<br />ಶ್ಯಾಮಾ ಪದ್ಮಪಲಾಶಾಕ್ಷೀ ಪ್ರಿಯಾ ವಿರಹಿತಾ ಮಯಾ  ॥ 106 ॥</div>
<div class="verse">ಕಥಂ ಧಾರಯತಿ ಪ್ರಾಣಾನ್ ವಿವಶಾ ಜನಕಾತ್ಮಜಾ ।<br />ಕಿಂ ನು ವಕ್ಷ್ಯಾಮಿ ರಾಜಾನಂ ಧರ್ಮಜ್ಞಂ ಸತ್ಯವಾದಿನಮ್  ॥ 107 ॥</div>
<div class="verse">ಸೀತಾಯಾ ಜನಕಂ ಪೃಷ್ಟಃ ಕುಶಲಂ ಜನಸಂಸದಿ ।<br />ಯಾ ಮಾಮನುಗತಾ ಮಂದಂ ಪಿತ್ರಾ ಪ್ರಸ್ಥಾಪಿತಂ ವನಮ್  ॥ 108 ॥</div>
<div class="verse">ಸೀತಾ ಮತ್ಪಥಮಾಸ್ಥಾಯ ಕ್ವ ನು ಸಾ ವರ್ತತೇ ಪ್ರಿಯಾ ।<br />ತಯಾ ವಿಹೀನಃ ಕೃಪಣಃ ಕಥಂ ಲಕ್ಷ್ಮಣ ಧಾರಯೇ  ॥ 109 ॥</div>
<div class="verse">ಯಾ ಮಾಮನುಗತಾ ರಾಜ್ಯಾದ್ಭ್ರಷ್ಟಂ ವಿಗತಚೇತಸಮ್ ।<br />ತಚ್ಚಾರ್ವಂಚಿತಪಕ್ಷ್ಮಾಕ್ಷಂ ಸುಗಂಧಿ ಶುಭಮವ್ರಣಮ್  ॥ 110 ॥</div>
<div class="verse">ಅಪಶ್ಯತೋ ಮುಖಂ ತಸ್ಯಾಃ ಸೀದತೀವ ಮನೋ ಮಮ ।<br />ಸ್ಮಿತಹಾಸ್ಯಾಂತರಯುತಂ ಗುಣವನ್ಮಧುರಂ ಹಿತಮ್  ॥ 111 ॥</div>
<div class="verse">ವೈದೇಹ್ಯಾ ವಾಕ್ಯಮತುಲಂ ಕದಾ ಶ್ರೋಷ್ಯಾಮಿ ಲಕ್ಷ್ಮಣ ।<br />ಪ್ರಾಪ್ಯ ದುಃಖಂ ವನೇ ಶ್ಯಾಮಾ ಸಾ ಮಾಂ ಮನ್ಮಥಕರ್ಶಿತಮ್  ॥ 112 ॥</div>
<div class="verse">ನಷ್ಟದುಃಖೇವ ಹೃಷ್ಟೇವ ಸಾಧ್ವೀ ಸಾಧ್ವಭ್ಯಭಾಷತ ।<br />ಕಿಂ ನು ವಕ್ಷ್ಯಾಮಿ ಕೌಸಲ್ಯಾಮಯೋಧ್ಯಾಯಾಂ ನೃಪಾತ್ಮಜಾ  ॥ 113 ॥</div>
<div class="verse">ಕ್ವ ಸಾ ಸ್ನುಷೇತಿ ಪ್ರಚ್ಛಂತೀಂ ಕಥಂ ಚಾತಿಮನಸ್ವಿನೀಮ್ ।<br />ಗಚ್ಛ ಲಕ್ಷ್ಮಣ ಪಶ್ಯ ತ್ವಂ ಭರತಂ ಭ್ರಾತೃವತ್ಸಲಮ್  ॥ 114 ॥</div>
<div class="verse">ನ ಹ್ಯಹಂ ಜೀವಿತುಂ ಶಕ್ತಸ್ತಾಮೃತೇ ಜನಕಾತ್ಮಜಾಮ್ ।<br />ಇತಿ ರಾಮಂ ಮಹಾತ್ಮಾನಂ ವಿಲಪಂತಮನಾಥವತ್  ॥ 115 ॥</div>
<div class="verse">ಉವಾಚ ಲಕ್ಷ್ಮಣೋ ಭ್ರಾತಾ ವಚನಂ ಯುಕ್ತಮವ್ಯಯಮ್ ।<br />ಸಂಸ್ತಂಭ ರಾಮಭದ್ರಂ ತೇ ಮಾ ಶುಚಃ ಪುರುಷೋತ್ತಮ  ॥ 116 ॥</div>
<div class="verse">ನೇದೃಶಾನಾಂ ಮತಿರ್ಮಂದಾ ಭವತ್ಯಕಲುಷಾತ್ಮನಾಮ್ ।<br />ಸ್ಮೃತ್ವಾ ವಿಯೋಗಜಂ ದುಃಖಂ ತ್ಯಜ ಸ್ನೇಹಂ ಪ್ರಿಯೇ ಜನೇ  ॥ 117 ॥</div>
<div class="verse">ಅತಿಸ್ನೇಹಪರಿಷ್ವಂಗಾದ್ವರ್ತಿರಾದ್ರ್ರಾಪಿ ದಹ್ಯತೇ ।<br />ಯದಿ ಗಚ್ಛತಿ ಪಾತಾಲಂ ತತೋ ಹ್ಯಧಿಕಮೇವ ವಾ  ॥ 118 ॥</div>
<div class="verse">ಸರ್ವಥಾ ರಾವಣಸ್ತಾವನ್ನ ಭವಿಷ್ಯತಿ ರಾಘವ ।<br />ಪ್ರವೃತ್ತಿರ್ಲಭ್ಯತಾಂ ತಾವತ್ತಸ್ಯ ಪಾಪಸ್ಯ ರಕ್ಷಸಃ  ॥ 119 ॥</div>
<div class="verse">ತತೋ ಹಾಸ್ಯತಿ ವಾ ಸೀತಾಂ ನಿಧನಂ ವಾ ಗಮಿಷ್ಯತಿ ।<br />ಯದಿ ಯಾತಿ ದಿತೇರ್ಗರ್ಭಂ ರಾವಣಃ ಸಹ ಸೀತಯಾ  ॥ 120 ॥</div>
<div class="verse">ತತ್ರಾಪ್ಯೇನಂ ಹನಿಷ್ಯಾಮಿ ನ ಚೇದ್ದಾಸ್ಯತಿ ಮೈಥಿಲೀಮ್ ।<br />ಸ್ವಾಸ್ಥ್ಯಂ ಭದ್ರಂ ಭಜಸ್ವಾರ್ಯ ತ್ಯಜ್ಯತಾಂ ಕೃಪಣಾ ಮತಿಃ  ॥ 121 ॥</div>
<div class="verse">ಅರ್ಥೋ ಹಿ ನಷ್ಟಕಾರ್ಯಾರ್ಥೈರ್ನಾಯತ್ನೇನಾಧಿಗಮ್ಯತೇ ।<br />ಉತ್ಸಾಹೋ ಬಲವಾನಾರ್ಯ ನಾಸ್ತ್ಯುತ್ಸಾಹಾತ್ ಪರಂ ಬಲಮ್ ॥ 122 ॥</div>
<div class="verse">ಸೋತ್ಸಾಹಸ್ಯಾಸ್ತಿ ಲೋಕೇಷು ನ ಕಿಂಚಿದಪಿ ದುರ್ಲಭಮ್ ।<br />ಉತ್ಸಾಹವಂತಃ ಪುರುಷಾ ನಾವಸೀದಂತಿ ಕರ್ಮಸು  ॥ 123 ॥</div>
<div class="verse">ಉತ್ಸಾಹಮಾತ್ರಮಾಶ್ರಿತ್ಯ ಪ್ರತಿಲಪ್ಸ್ಯಾಮ ಜಾನಕೀಮ್ ।<br />ತ್ಯಜ್ಯತಾಂ ಕಾಮವೃತ್ತತ್ತ್ವಂ ಶೋಕಂ ಸಂನ್ಯಸ್ಯ ಪೃಷ್ಠತಃ  ॥ 124 ॥</div>
<div class="verse">ಮಹಾತ್ಮಾನಂ ಕೃತಾತ್ಮಾನಮಾತ್ಮಾನಂ ನಾವಬುಧ್ಯಸೇ ।<br />ಏವಂ ಸಂಬೋಧಿತಸ್ತತ್ರ ಶೋಕೋಪಹತಚೇತನಃ  ॥ 125 ॥</div>
<div class="verse">ನ್ಯಸ್ಯ ಶೋಕಂ ಚ ಮೋಹಂ ಚ ತತೋ ಧೈರ್ಯಮುಪಾಗತಮ್ ।<br />ಸೋऽಭ್ಯತಿಕ್ರಾಮದವ್ಯಗ್ರಸ್ತಾಮಚಿಂತ್ಯಪರಾಕ್ರಮಃ  ॥ 126 ॥<br />ರಾಮಃ ಪಂಪಾಂ ಸುರುಚಿರಾಂ ರಮ್ಯಾಂ ಪಾರಿಪ್ಲವದ್ರುಮಾಮ್ ॥</div>

	<div class="verse">ನಿರೀಕ್ಷಮಾಣಃ ಸಹಸಾ ಮಹಾತ್ಮಾ <br />
 ಸರ್ವಂ ವನಂ ನಿರ್ಝರಕಂದರಾಂಶ್ಚ ।<br />
	ಉದ್ವಿಗ್ನಚೇತಾಃ ಸಹ ಲಕ್ಷ್ಮಣೇನ <br />
 ವಿಚಾರ್ಯ ದುಃಖೋಪಹತಃ ಪ್ರತಸ್ಥೇ ॥ 127 ॥</div>

	<div class="verse">ತಂ ಮತ್ತಮಾತಂಗವಿಲಾಸಗಾಮೀ <br />
ಗಚ್ಛಂತಮವ್ಯಗ್ರಮನಾ ಮಹಾತ್ಮಾ ।<br />
	ಸ ಲಕ್ಷ್ಮಣೋ ರಾಘವಮಿಷ್ಟಚೇಷ್ಟೋ <br />
 ರರಕ್ಷ ಧರ್ಮೇಣ ಬಲೇನ ಚೈವ ॥ 128 ॥</div>

	<div class="verse">ತಾವೃಷ್ಯಮೂಕಸ್ಯ ಸಮೀಪಚಾರೀ <br />
 ಚರನ್ ದದರ್ಶಾದ್ಭುತದರ್ಶನೀಯೌ ।<br />
	ಶಾಖಾಮೃಗಾಣಾಮಧಿಪಸ್ತರಸ್ವೀ <br />
 ವಿತತ್ರಸೇ ನೈವ ಚಿಚೇಷ್ಟ ಕಿಂಚಿತ್ ॥ 129 ॥</div>

	<div class="verse">ಸ ತೌ ಮಹಾತ್ಮಾ ಗಜಮಂದಗಾಮೀ<br />
 ಶಾಖಾಮೃಗಸ್ತತ್ರ ಚಿರಂ ಚರಂತೌ ।<br />
	ದೃಷ್ಟ್ವಾ ವಿಷಾದಂ ಪರಮಂ ಜಗಾಮ<br />
 ಚಿಂತಾಪರೀತೋ ಭಯಭಾರಭಗ್ನಃ ॥ 130 ॥</div>

	<div class="verse">ತಮಾಶ್ರಮಂ ಪುಣ್ಯಸುಖಂ ಶರಣ್ಯಂ <br />
 ಸದೈವ ಶಾಖಾಮೃಗಸೇವಿತಾಂತಮ್ । <br />
	ತ್ರಸ್ತಾಶ್ಚ ದೃಷ್ಟ್ವಾ ಹರಯೋऽಭಿಜಗ್ಮು- <br />
 ರ್ಮಹೌಜಸೌ ರಾಘವಲಕ್ಷ್ಮಣೌ ತೌ ॥ 131 ॥</div>
					<div class="authorline">ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿಸಹಸ್ರಿಕಾಯಾಂ ಸಂಹಿತಾಯಾಂ ಕಿಷ್ಕಿಂಧಾಕಾಂಡೇ ಪ್ರಥಮ ಸರ್ಗಃ </div>
				</div>
				</div>
			</div>
		</div>
		
		
		
<!-- div #main-navbar .main-navbar .main-navbar-fixed-top -->

        <div id="main-sidebar" class="main-sidebar main-sidebar-right">
            <div id="main-sidebar-wrapper" class="main-sidebar-wrapper">
               <div class="section">
			   		<h3 align="center"> ಕಿಷ್ಕಿಂಧಾಕಾಂಡಃ </h3>
			   </div>
			   <hr>
                <nav>
                    <ul>
                       <li class="close-sb"><a href="sarga1.html">1. ಪ್ರಥಮಃ ಸರ್ಗಃ - ರಾಮವಿಪ್ರಲಂಭಾವೇಶಃ</a></li>
					<li class="close-sb"><a href="sarga2.html">2. ದ್ವಿತೀಯಃ ಸರ್ಗಃ - ಸುಗ್ರೀವಮಂತ್ರಃ</a></li>
					<li class="close-sb"><a href="sarga3.html">3. ತೃತೀಯಃ ಸರ್ಗಃ - ಹನೂಮತ್ಪ್ರೇಷಣಮ್</a></li>
					<li class="close-sb"><a href="sarga4.html">4. ಚತುರ್ಥಃ ಸರ್ಗಃ - ಸುಗ್ರೀವಸಮೀಪಗಮನಮ್ </a></li>
					<li class="close-sb"><a href="sarga5.html">5. ಪಂಚಮಃ ಸರ್ಗಃ - ಸುಗ್ರೀವಸಖ್ಯಮ್</a></li>
					<li class="close-sb"><a href="sarga6.html">6. ಷಷ್ಠಃ ಸರ್ಗಃ - ಭೂಷಣಪ್ರತ್ಯಭಿಜ್ಞಾನಮ್</a></li>
					<li class="close-sb"><a href="sarga7.html">7. ಸಪ್ತಮಃ ಸರ್ಗಃ - ರಾಮಸಮಾಶ್ವಾಸನಮ್</a></li>
					<li class="close-sb"><a href="sarga8.html">8. ಅಷ್ಟಮಃ ಸರ್ಗಃ - ವಾಲಿವಧಪ್ರತಿಜ್ಞಾ</a></li>
					<li class="close-sb"><a href="sarga9.html">9. ನವಮಃ ಸರ್ಗಃ - ವೈರವೃತ್ತಾಂತಾನುಕ್ರಮಃ</a></li>
					<li class="close-sb"><a href="sarga10.html">10. ದಶಮಃ ಸರ್ಗಃ - ರಾಜ್ಯನಿವಾಸಕಥನಮ್</a></li>
					<li class="close-sb"><a href="sarga11.html">11. ಏಕಾದಶಃ ಸರ್ಗಃ - ವಾಲಿಬಲಾವಿಷ್ಕರಣಮ್</a></li>
					<li class="close-sb"><a href="sarga12.html">12. ದ್ವಾದಶಃ ಸರ್ಗಃ - ಸುಗ್ರೀವಪ್ರತ್ಯಯದಾನಮ್</a></li>
					<li class="close-sb"><a href="sarga13.html">13. ತ್ರಯೋದಶಃ ಸರ್ಗಃ - ಸಪ್ತಜನಾಶ್ರಮಪ್ರಣಾಮಃ</a></li>
					<li class="close-sb"><a href="sarga14.html">14. ಚತುರ್ದಶಃ ಸರ್ಗಃ - ಸುಗ್ರೀವಗರ್ಜನಮ್</a></li>
					<li class="close-sb"><a href="sarga15.html">15. ಪಂಚದಶಃ ಸರ್ಗಃ - ತಾರಾಹಿತೋಕ್ತಿಃ</a></li>
					<li class="close-sb"><a href="sarga16.html">16. ಷೋಡಶಃ ಸರ್ಗಃ - ವಾಲಿಸಂಹಾರಃ</a></li>
					<li class="close-sb"><a href="sarga17.html">17. ಸಪ್ತದಶಃ ಸರ್ಗಃ - ರಾಮಾಧಿಕ್ಷೇಪಃ</a></li>
					<li class="close-sb"><a href="sarga18.html">18.  ಅಷ್ಟಾದಶಃ ಸರ್ಗಃ - ವಾಲಿವಧಸಮರ್ಥನಮ್</a></li>
					<li class="close-sb"><a href="sarga19.html">19. ಏಕೋನವಿಂಶಃ ಸರ್ಗಃ - ತಾರಾಗಮನಮ್</a></li>
					<li class="close-sb"><a href="sarga20.html">20. ವಿಂಶಃ ಸರ್ಗಃ - ತಾರಾವಿಲಾಪಃ</a></li>
					<li class="close-sb"><a href="sarga21.html">21. ಏಕವಿಂಶಃ ಸರ್ಗಃ - ಹನುಮದಾಶ್ವಾಸನಮ್</a></li>
					<li class="close-sb"><a href="sarga22.html">22. ದ್ವಾವಿಂಶಃ ಸರ್ಗಃ - ವಾಲ್ಯನುಶಾಸನಮ್</a></li>
					<li class="close-sb"><a href="sarga23.html">23. ತ್ರಯೋವಿಂಶಃ ಸರ್ಗಃ - ಅಂಗದಾಭಿವಾದನಮ್</a></li>
					<li class="close-sb"><a href="sarga24.html">24. ಚತುರ್ವಿಂಶಃ ಸರ್ಗಃ - ಸುಗ್ರೀವತಾರಾಶ್ವಾಸನಮ್</a></li>
					<li class="close-sb"><a href="sarga25.html">25. ಪಂಚವಿಂಶಃ ಸರ್ಗಃ - ವಾಲಿಸಂಸ್ಕಾರಃ</a></li>
					<li class="close-sb"><a href="sarga26.html">26. ಷಡ್ವಿಂಶಃ ಸರ್ಗಃ - ಸುಗ್ರೀವಾಭಿಷೇಕಃ</a></li>
					<li class="close-sb"><a href="sarga27.html">27. ಸಪ್ತವಿಂಶಃ ಸರ್ಗಃ - ಮಾಲ್ಯವನ್ನಿವಾಸಃ</a></li>
					<li class="close-sb"><a href="sarga28.html">28. ಅಷ್ಟಾವಿಂಶಃ ಸರ್ಗಃ - ಪ್ರಾವೃಡುಜ್ಜೃಂಭಣಮ್</a></li>
					<li class="close-sb"><a href="sarga29.html">29. ಏಕೋನಸ್ತ್ರಿಂಶಃ ಸರ್ಗಃ - ಹನುಮತ್ಪ್ರತಿಬೋಧನಮ್</a></li>
					<li class="close-sb"><a href="sarga30.html">30. ತ್ರಿಂಶಃ ಸರ್ಗಃ - ಶರದ್ವರ್ಣನಮ್</a></li>
					<li class="close-sb"><a href="sarga31.html">31. ಏಕತ್ರಿಂಶಃ ಸರ್ಗಃ - ಲಕ್ಮಣಕ್ರೋಧಃ</a></li>
					<li class="close-sb"><a href="sarga32.html">32. ದ್ವಾತ್ರಿಂಶಃ ಸರ್ಗಃ - ಹನೂಮನ್ಮಂತ್ರಃ</a></li>
					<li class="close-sb"><a href="sarga33.html">33. ತ್ರಯಸ್ತ್ರಿಂಶಃ ಸರ್ಗಃ - ತಾರಾಸಾಂತ್ವವಚನಮ್</a></li>
					<li class="close-sb"><a href="sarga34.html">34. ಚತುಸ್ತ್ರಿಂಶಃ ಸರ್ಗಃ - ಸುಗ್ರೀವತರ್ಜನಮ್</a></li>
					<li class="close-sb"><a href="sarga35.html">35. ಪಂಚತ್ರಿಂಶಃ ಸರ್ಗಃ - ತಾರಾಸಮಾಧಾನಮ್</a></li>
					<li class="close-sb"><a href="sarga36.html">36.  ಷಟ್‍ತ್ರಿಂಶಃ ಸರ್ಗಃ - ಸುಗ್ರೀವಲಕ್ಷ್ಮಣಾನುರೋಧಃ</a></li>
					<li class="close-sb"><a href="sarga37.html">37. ಸಪ್ತತ್ರಿಂಶಃ ಸರ್ಗಃ - ಕಪಿಸೇನಾಸಮಾಯನಮ್</a></li>
					<li class="close-sb"><a href="sarga38.html">38. ಅಷ್ಟಾತ್ರಿಂಶಃ ಸರ್ಗಃ - ರಾಮಸಮೀಪಗಮನಮ್</a></li>
					<li class="close-sb"><a href="sarga39.html">39. ಏಕೋನಚತ್ವಾರಿಂಶಃ ಸರ್ಗಃ - ಸೇನಾನಿವೇಶಃ</a></li>
					<li class="close-sb"><a href="sarga40.html">40. ಚತ್ವಾರಿಂಶಃ ಸರ್ಗಃ - ಪ್ರಾಚೀಪ್ರೇಷಣಮ್</a></li>
					<li class="close-sb"><a href="sarga41.html">41. ಏಕಚತ್ವಾರಿಂಶಃ ಸರ್ಗಃ - ದಕ್ಷಿಣಾಪ್ರೇಷಣಮ್</a></li>
					<li class="close-sb"><a href="sarga42.html">42. ದ್ವಿಚತ್ವಾರಿಂಶಃ ಸರ್ಗಃ - ಪ್ರತೀಚೀಪ್ರೇಷಣಮ್</a></li>
					<li class="close-sb"><a href="sarga43.html">43. ತ್ರಿಚತ್ವಾರಿಂಶಃ ಸರ್ಗಃ - ಉದೀಚೀಪ್ರೇಷಣಮ್</a></li>
					<li class="close-sb"><a href="sarga44.html">44. ಚತುಶ್ಚತ್ವಾರಿಂಶಃ ಸರ್ಗಃ - ಹನೂಮತ್ಸಂದೇಶಃ</a></li>
					<li class="close-sb"><a href="sarga45.html">45. ಪಂಚಚತ್ವಾರಿಂಶಃ ಸರ್ಗಃ - ವಾನರಬಲಪ್ರತಿಷ್ಠಾ</a></li>
					<li class="close-sb"><a href="sarga46.html">46. ಷಟ್‍ಚತ್ವಾರಿಂಶಃ ಸರ್ಗಃ - ಭೂಮಂಡಲಭ್ರಮಣಕಥನಮ್</a></li>
					<li class="close-sb"><a href="sarga47.html">47. ಸಪ್ತಚತ್ವಾರಿಂಶಃ ಸರ್ಗಃ - ಕಪಿಸೇನಾಪ್ರತ್ಯಾಗಮನಮ್</a></li>
					<li class="close-sb"><a href="sarga48.html">48. ಅಷ್ಟಚತ್ವಾರಿಂಶಃ ಸರ್ಗಃ - ಕಂಡೂಚನಾದಿವಿಚಯಃ</a></li>
					<li class="close-sb"><a href="sarga49.html">49. ಏಕೋನಪಂಚಾಶಃ ಸರ್ಗಃ - ರಜತಪರ್ವತವಿಚಯಃ</a></li>
					<li class="close-sb"><a href="sarga50.html">50. ಪಂಚಾಶಃ ಸರ್ಗಃ - ಋಕ್ಷಬಿಲಪ್ರವೇಶಃ</a></li>
					<li class="close-sb"><a href="sarga51.html">51. ಏಕಪಂಚಾಶಃ ಸರ್ಗಃ - ಸ್ವಯಂಪ್ರಭಾತಿಥ್ಯಮ್</a></li>
					<li class="close-sb"><a href="sarga52.html">52. ದ್ವಿಪಂಚಾಶಃ ಸರ್ಗಃ - ಬಿಲಪ್ರವೇಶಕಾರಣಕಥನಮ್</a></li>
					<li class="close-sb"><a href="sarga53.html">53. ತ್ರಿಪಂಚಾಶಃ ಸರ್ಗಃ - ಅಂಗದಾದಿನಿರ್ವೇದಃ</a></li>
					<li class="close-sb"><a href="sarga54.html">54. ಚತುಃಪಂಚಾಶಃ ಸರ್ಗಃ - ಹನೂಮದ್ಛೇದನಮ್</a></li>
					<li class="close-sb"><a href="sarga55.html">55. ಪಂಚಪಂಚಾಶಃ ಸರ್ಗಃ - ಪ್ರಾಯೋಪವೇಶಃ</a></li>
					<li class="close-sb"><a href="sarga56.html">56. ಷಟ್‍ಪಂಚಾಶಃ ಸರ್ಗಃ - ಸಂಪಾತಿಪ್ರಶ್ನಃ</a></li>
					<li class="close-sb"><a href="sarga57.html">57. ಸಪ್ತಪಂಚಾಶಃ ಸರ್ಗಃ - ಜಟಾಯುರ್ದಿಷ್ಟಕಥನಮ್</a></li>
					<li class="close-sb"><a href="sarga58.html">58. ಅಷ್ಟಪಂಚಾಶಃ ಸರ್ಗಃ - ಸೀತಾಪ್ರತ್ಯುಪಲಂಭಃ</a></li>
					<li class="close-sb"><a href="sarga59.html">59. ಏಕೋನಷಷ್ಟಿತಮಃ ಸರ್ಗಃ - ಸುಪಾರ್ಶ್ವವಚನಾನುವಾದಃ</a></li>
					<li class="close-sb"><a href="sarga60.html">60. ಷಷ್ಟಿತಮಃ ಸರ್ಗಃ - ಸಂಪಾತಿಪುರಾವೃತ್ತವರ್ಣನಮ್</a></li>
					<li class="close-sb"><a href="sarga61.html">61. ಏಕಷಷ್ಟಿತಮಃ ಸರ್ಗಃ - ಸೂರ್ಯಾನುಗಮನಾಖ್ಯಾನಮ್</a></li>
					<li class="close-sb"><a href="sarga62.html">62. ದ್ವಿಷಷ್ಟಿತಮಃ ಸರ್ಗಃ - ನಿಶಾಕರಭವಿಷ್ಯಾಖ್ಯಾನಮ್</a></li>
					<li class="close-sb"><a href="sarga63.html">63. ತ್ರಿಷಷ್ಟಿತಮಃ ಸರ್ಗಃ - ಸಂಪಾತಿವೃಕ್ಷಪ್ರರೋಹಃ</a></li>
					<li class="close-sb"><a href="sarga64.html">64. ಚತುಃಷಷ್ಟಿತಮಃ ಸರ್ಗಃ - ಸಮುದ್ರಲಂಘನಮಂತ್ರಣಮ್</a></li>
					<li class="close-sb"><a href="sarga65.html">65. ಪಂಚಷಷ್ಟಿತಮಃ ಸರ್ಗಃ - ಬಲೇಯತ್ತಾವಿಷ್ಕರಣಮ್</a></li>
					<li class="close-sb"><a href="sarga66.html">66. ಷಟ್‍ಷಷ್ಟಿತಮಃ ಸರ್ಗಃ - ಹನೂಮದ್ಬಲಸಂಧುಕ್ಷಣಮ್</a></li>
					<li class="close-sb"><a href="sarga67.html">67. ಸಪ್ತಷಷ್ಟಿತಮಃ ಸರ್ಗಃ - ಲಂಘನಾವಷ್ಟಂಭಃ</a></li>
			   </ul>
                </nav>
            </div>
        </div>

<!-- #main-sidebar .main-sidebar .main-sidebar-right -->

        <script src="https://ajax.googleapis.com/ajax/libs/jquery/1.11.2/jquery.min.js"></script>
        <script src="https://ajax.googleapis.com/ajax/libs/jqueryui/1.11.4/jquery-ui.min.js"></script>
        <script src="../dist/jquery.simpler-sidebar.min.js"></script>
		<div id="main-navbar" class="main-navbar main-navbar-fixed-top">
            <div class="main-navbar-content" >
                <div id="toggle-sidebar" class="icon right" title="Sidebar Menu">
                    <img alt="menu" src="../assets/menu32@64.png" width=24px height="24px">
                </div>
            </div>
        </div>

        <script>
            $(document).ready(function() {
                $('#main-sidebar').simplerSidebar({
                    opener: '#toggle-sidebar',
                    animation: {
                        easing: "easeOutQuint"
                    },
                    sidebar: {
                        closingLinks: '.close-sb'
                    }
                });
            });
        </script>
		
		
		
		
		
</div>
</body>
</html>

 ಚತುರ್ವಿಂಶಃ ಸರ್ಗಃ - ಸುಗ್ರೀವತಾರಾಶ್ವಾಸನಮ್ ತಾಂ ತ್ವಶ್ರುವೇಗೇನ ದುರಾಸದೇನ ತ್ವಭಿಪ್ಲುತಾಂ ಶೋಕಮಹಾರ್ಣವೇನ । ಪಶ್ಯಂಸ್ತದಾ ವಾಲ್ಯನುಜಸ್ತರಸ್ವೀ ಭ್ರಾತುರ್ವಧೇನಾಪ್ರತಿಮೇನ ತೇಪೇ  ಸ ಬಾಷ್ಪಪೂರ್ಣೇನ ಮುಖೇನ ವೀಕ್ಷ್ಯ ಕ್ಷಣೇನ ನಿರ್ವಿಣ್ಣ ಮನಾ ಮನಸ್ವೀ । ಜಗಾಮ ರಾಮಸ್ಯ ಶನೈಃ ಸಮೀಪಂ ಭೃತ್ಯೈರ್ವೃತಃ ಸಂಪರಿದೂಯಮಾನಃ  ಸ ತಂ ಸಮಾಸಾದ್ಯ ಗೃಹೀತಚಾಪ- ಮುದಾತ್ತಮಾಶೀವಿಷತುಲ್ಯಬಾಣಮ್ । ಯಶಸ್ವಿನಂ ಲಕ್ಷಣಲಕ್ಷಿತಾಂಗ- ಮವಸ್ಥಿತಂ ರಾಘವಮಿತ್ಯುವಾಚ  ಯಥಾಪ್ರತಿಜ್ಞಾ ತಮಿದಂ ನರೇಂದ್ರ ಕೃತಂ ತ್ವಯಾ ದೃಷ್ಟಫಲಂ ಚ ಕರ್ಮ । ಮಮಾದ್ಯ ಭೋಗೇಷು ನರೇಂದ್ರ ಪುತ್ರ ಮನೋ ನಿವೃತ್ತಂ ಸಹ ಜೀವಿತೇನ  ಅಸ್ಯಾಂ ಮಹಿಷ್ಯಾಂ ತು ಭೃಶಂ ರುದತ್ಯಾಂ ಪುರೇ ಚ ವಿಕ್ರೋಶತಿ ದುಃಖತಪ್ತೇ । ಹತೇऽಗ್ರಜೇ ಸಂಶಯಿತೇऽಂಗದೇ ಚ ನ ರಾಮ ರಾಜ್ಯೇ ರಮತೇ ಮನೋ ಮೇ  ಕ್ರೋಧಾದಮರ್ಷಾದತಿವಿಪ್ರಧರ್ಷಾ- ದ್ಭ್ರಾತುರ್ವಧೋ ಮೇऽನುಮತಃ ಪುರಸ್ತಾತ್ । ಹತೇ ತ್ವಿದಾನೀಂ ಹರಿಯೂಥಪೇऽಸ್ಮಿನ್ ಸುತೀವ್ರಮಿಕ್ಷ್ವಾಕುಕುಮಾರ ತಪ್ಯೇ  ಶ್ರೇಯೋऽದ್ಯ ಮನ್ಯೇ ಮಮ ಶೈಲಮುಖ್ಯೇ ತಸ್ಮಿನ್ನಿವಾಸಶ್ಚಿರಮೃಷ್ಯಮೂಕೇ । ಯಥಾ ತಥಾ ವರ್ತಯತಃ ಸ್ವವೃತ್ತ್ಯಾ ನೇಮಂ ನಿಹತ್ಯ ತ್ರಿದಿವಸ್ಯ ಲಾಭಃ  ನ ತ್ವಾಂ ಜಿಘಾಂಸಾಮಿ ಚರೇತಿ ಯನ್ಮಾ- ಮಯಂ ಮಹಾತ್ಮಾ ಮತಿಮಾನುವಾಚ । ತಸ್ಯೈವ ತದ್ರಾಮ ವಚೋऽನುರೂಪ- ಮಿದಂ ಪುನಃ ಕರ್ಮ ಚ ಮೇऽನುರೂಪಮ್  ಭ್ರಾತಾ ಕಥಂ ನಾಮ ಮಹಾಗುಣಸ್ಯ ಭ್ರಾತುರ್ವಧಂ ರಾಘವ ರೋಚಯೇತ । ರಾಜ್ಯಸ್ಯ ದುಃಖಸ್ಯ ಚ ವೀರ ಸಾರಂ ನ ಚಿಂತಯನ್ ಕಾಮಪುರಸ್ಕೃತಃ ಸನ್  ವಧೋ ಹಿ ಮೇ ಮತೋ ನಾಸೀತ್ ಸ್ವಮಾಹಾತ್ಮ್ಯವ್ಯತಿಕ್ರಮಾತ್ । ಮಮಾಸೀದ್ಬುದ್ಧಿದೌರಾತ್ಮ್ಯಾತ್ ಪ್ರಾಣಹಾರೀ ವ್ಯತಿಕ್ರಮಃ ದ್ರುಮಶಾಖಾವಭಗ್ನೋऽಹಂ ಮುಹೂರ್ತಂ ಪರಿನಿಷ್ಟನನ್ । ಸಾಂತ್ವಯಿತ್ವಾ ತ್ವನೇನೋಕ್ತೋ ನ ಪುನಃ ಕರ್ತುಮರ್ಹಸಿ ಭ್ರಾತೃತ್ವಮಾರ್ಯಭಾವಶ್ಚ ಧರ್ಮಶ್ಚಾನೇನ ರಕ್ಷಿತಃ । ಮಯಾ ಕ್ರೋಧಶ್ಚ ಕಾಮಶ್ಚ ಕಪಿತ್ತ್ವಂ ಚ ಪ್ರದರ್ಶಿತಮ್ ಅಚಿಂತನೀಯಂ ಪರಿವರ್ಜನೀಯ- ಮನೀಪ್ಸನೀಯಂ ಸ್ವನವೇಕ್ಷಣೀಯಮ್ । ಪ್ರಾಪೆÇ್ತೀऽಸ್ಮಿ ಪಾಪ್ಮಾನಮಿಮಂ ವಯಸ್ಯ ಭ್ರಾತುರ್ವಧಾತ್ತ್ವಾಷ್ಟ್ರವಧಾದಿವೇಂದ್ರಃ  ಪಾಪ್ಮಾನಮಿಂದ್ರಸ್ಯ ಮಹೀ ಜಲಂ ಚ ವೃಕ್ಷಾಶ್ಚ ಕಾಮಂ ಜಗೃಹುಃ ಸ್ತ್ರಿಯಶ್ಚ । ಕೋ ನಾಮ ಪಾಪ್ಮಾನಮಿಮಂ ಕ್ಷಮೇತ ಶಾಖಾಮೃಗಸ್ಯ ಪ್ರತಿಪತ್ತುಮಿಚ್ಛನ್  ನಾರ್ಹಾಮಿ ಸಂಮಾನಮಿಮಂ ಪ್ರಜಾನಾಂ ನ ಯೌವರಾಜ್ಯಂ ಕುತ ಏವ ರಾಜ್ಯಮ್ । ಅಧರ್ಮಯುಕ್ತಂ ಕುಲನಾಶಯುಕ್ತ- ಮೇವಂ ವಿಧಂ ರಾಘವ ಕರ್ಮ ಕೃತ್ವಾ  ಪಾಪಸ್ಯ ಕರ್ತಾಸ್ಮಿ ವಿಗರ್ಹಿತಸ್ಯ ಕ್ಷುದ್ರಸ್ಯ ಲೋಕಾಪಕೃತಸ್ಯ ಚೈವ । ಶೋಕೋ ಮಹಾನ್ ಮಾಮಭಿವರ್ತತೇऽಯಂ ವೃಷ್ಟೇರ್ಯಥಾ ನಿಮ್ನಮಿವಾಂಬುವೇಗಃ  ಸೋದರ್ಯಘಾತಾಪರಗಾತ್ರವಾಲಃ ಸಂತಾಪಹಸ್ತಾಕ್ಷಿಶಿರೋವಿಷಾಣಃ । ಏನೋಮಯೋ ಮಾಮಭಿಹಂತಿ ಹಸ್ತೀ ದೃಪೆÇ್ತೀ ನದೀಕೂಲಮಿವ ಪ್ರವೃದ್ಧಃ  ಅಂಹೋ ಬತೇದಂ ನೃವರಾವಿಷಹ್ಯಂ ನಿವರ್ತತೇ ಮೇ ಹೃದಿ ಸಾಧುವೃತ್ತಮ್ । ವಿವರ್ಣಮಗ್ನೌ ಪರಿತಪ್ಯಮಾನಂ ಕಿಟ್ಟಂ ಯಥಾ ರಾಘವ ಜಾತರೂಪಮ್  ಮಹಾಬಲಾನಾಂ ಹರಿಯೂಥಪಾನಾ- ಮಿದಂ ಕುಲಂ ರಾಘವ ಮನ್ನಿಮಿತ್ತಮ್ । ಅಸ್ಯಾಂಗದಸ್ಯಾಪಿಚ ಶೋಕತಾಪಾ ದರ್ಧಸ್ಥಿತಪ್ರಾಣಮಿತೀವ ಮನ್ಯೇ  ಸುತಃ ಸುಲಭ್ಯಃ ಸುಜನಃ ಸುವಶ್ಯಃ ಕುತಃ ಸುಪುತ್ರಃ ಸದೃಶೋऽಂಗದೇನ । ನ ಚಾಪಿ ವಿದ್ಯೇತ ಸ ವೀರ ದೇಶೋ ಯಸ್ಮಿನ್ ಭವೇತ್ ಸೋದರಸಂನಿಕರ್ಷಃ  ಯದ್ಯಂಗದೋ ವೀರವರಾದ್ಯ ಜೀವೇ- ಜ್ಜೀವೇಚ್ಚ ಮಾತಾ ಪರಿಪಾಲನಾರ್ಥಮ್ । ವಿನಾ ತು ಪುತ್ರಂ ಪರಿತಾಪದೀನಾ ತಾರಾ ನ ಜೀವೇದಿತಿ ನಿಶ್ಚಿತಂ ಮೇ  ಸೋऽಹಂ ಪ್ರವೇಕ್ಷ್ಯಾಮ್ಯತಿದೀಪ್ತಮಗ್ನಿಂ ಭ್ರಾತ್ರಾ ಚ ಪುತ್ರೇಣ ಚ ಸಖ್ಯಮಿಚ್ಛನ್ । ಇಮೇ ವಿಚೇಷ್ಯಂತಿ ಹರಿಪ್ರವೀರಾಃ ಸೀತಾಂ ನಿದೇಶೇ ತವ ವರ್ತಮಾನಾಃ  ಕೃತ್ಸ್ನಂ ತು ತೇ ಸೇತ್ಸ್ಯತಿ ಕಾರ್ಯಮೇತ- ನ್ಮಯ್ಯಪ್ಯತೀತೇ ಮನುಜೇಂದ್ರಪುತ್ರ । ಕುಲಸ್ಯ ಹಂತಾರಮಜೀವನಾರ್ಹಂ ರಾಮಾನುಜಾನೀಹಿ ಕೃತಾಗಸಂ ಮಾಮ್  ಇತ್ಯೇವಮಾರ್ತಸ್ಯ ರಘುಪ್ರವೀರಃ ಶ್ರುತ್ವಾ ವಚೋ ವಾಲ್ಯನುಜಸ್ಯ ತಸ್ಯ । ಸಂಜಾತಬಾಷ್ಪಃ ಪರವೀರಹಂತಾ ರಾಮೋ ಮುಹೂರ್ತಂ ವಿಮನಾ ಬಭೂವ  ತಸ್ಮಿನ್ ಕ್ಷಣೇऽಭೀಕ್ಷ್ಣಮವೇಕ್ಷ್ಯಮಾಣಃ ಕ್ಷಿತಿಕ್ಷಮಾವಾನ್ ಭುವನಸ್ಯ ಗೋಪ್ತಾ । ರಾಮೋ ರುದಂತೀಂ ವ್ಯಸನೇ ನಿಮಗ್ನಾಂ ಸಮುತ್ಸಕಃ ಸೋऽಥ ದದರ್ಶ ತಾರಾಮ್   ತಾಂ ಚಾರುನೇತ್ರಾಂ ಕಪಿಸಿಂಹನಾಥಂ ಪತಿಂ ಸಮಾಶ್ಲಿಷ್ಯ ತದಾ ಶಯಾನಾಮ್ । ಉತ್ಥಾಪಯಾಮಾಸುರದೀನಸತ್ತ್ವಾಂ ಮಂತ್ರಿಪ್ರಧಾನಾಃ ಕಪಿವೀರಪತ್ನೀಮ್  ಸಾ ವಿಸ್ಫುರಂತೀ ಪರಿರಭ್ಯಮಾಣಾ ಭರ್ತುಃ ಸಕಾಶಾದಪನೀಯಮಾನಾ । ದದರ್ಶ ರಾಮಂ ಶರಚಾಪಪಾಣಿಂ ಸ್ವತೇಜಸಾ ಸೂರ್ಯಮಿವ ಜ್ವಲಂತಮ್  ಸುಸಂವೃತಂ ಪಾರ್ಥಿವಲಕ್ಷಣೈಶ್ಚ ತಂ ಚಾರುನೇತ್ರಂ ಮೃಗಶಾವನೇತ್ರಾ । ಅದೃಷ್ಟಪೂರ್ವಂ ಪುರುಷಪ್ರಧಾನ- ಮಯಂ ಸ ಕಾಕುತ್ಸ್ಥ ಇತಿ ಪ್ರಜಜ್ಞೇ  ತಸ್ಯೇಂದ್ರಕಲ್ಪಸ್ಯ ದುರಾಸದಸ್ಯ ಮಹಾನುಭಾವಸ್ಯ ಸಮೀಪಮಾರ್ಯಾ । ಆರ್ತಾತಿತೂರ್ಣಂವ್ಯಸನಾಭಿಪನ್ನಾ ಜಗಾಮ ತಾರಾ ಪರಿವಿಹ್ವಲಂತೀ  ಸಾ ತಂ ಸಮಾಸಾದ್ಯ ವಿಶುದ್ಧಸತ್ತ್ವಾ ಶೋಕೇನ ಸಂಭ್ರಾಂತಶರೀರಭಾವಾ । ಮನಸ್ವಿನೀ ವಾಕ್ಯಮುವಾಚ ತಾರಾ ರಾಮಂ ರಣೋತ್ಕರ್ಷಣಲಬ್ಧಲಕ್ಷ್ಯಮ್  ತ್ವಮಪ್ರಮೇಯಶ್ಚ ದುರಾಸದಶ್ಚ ಜಿತೇಂದ್ರಿಯಶ್ಚೋತ್ತಮಧಾರ್ಮಿಕಶ್ಚ । ಅಕ್ಷಯ್ಯಕೀರ್ತಿಶ್ಚ ವಿಚಕ್ಷಣಶ್ಚ ಕ್ಷಿತಿಕ್ಷಮಾವಾನ್ ಕ್ಷತಜೋಪಮಾಕ್ಷಃ  ತ್ವಮಾತ್ತಬಾಣಾಸನಬಾಣಪಾಣಿ- ರ್ಮಹಾಬಲಃ ಸಂಹನನೋಪಪನ್ನಃ । ಮನುಷ್ಯದೇಹಾಭ್ಯುದಯಂ ವಿಹಾಯ ದಿವ್ಯೇನ ದೇಹಾಭ್ಯುದಯೇನ ಯುಕ್ತಃ  ಯೇನೈಕಬಾಣೇನ ಹತಃ ಪ್ರಿಯೋ ಮೇ ತೇನೈವ ಮಾಂ ತ್ವಂ ಜಹಿ ಸಾಯಕೇನ । ಹತಾ ಗಮಿಷ್ಯಾಮಿ ಸಮೀಪಮಸ್ಯ ನ ಮಾಮೃತೇ ರಾಮ ರಮೇತ ವಾಲೀ  ಸ್ವರ್ಗೇऽಪಿ ಪದ್ಮಾಮಲಪತ್ರನೇತ್ರಃ ಸಮೇತ್ಯ ಸಂಪ್ರೇಕ್ಷ್ಯ ಚ ಮಾಮಪಶ್ಯನ್ । ನ ಹ್ಯೇಷ ಉಚ್ಚಾವಚತಾಮ್ರಚೂಡಾ ವಿಚಿತ್ರವೇಷಾಪ್ಸರಸೋऽಭಜಿಷ್ಯತ್  ಸ್ವರ್ಗೇऽಪಿ ಶೋಕಂ ಚ ವಿವರ್ಣತಾಂ ಚ ಮಯಾ ವಿನಾ ಪ್ರಾಪ್ಸ್ಯತಿ ವೀರ ವಾಲೀ । ರಮ್ಯೇ ನಗೇಂದ್ರಸ್ಯ ತಟಾವಕಾಶೇ ವಿದೇಹಕನ್ಯಾರಹಿತೋ ಯಥಾ ತ್ವಮ್  ತ್ವಂ ವೇತ್ಥ ಯಾವದ್ವನಿತಾವಿಹೀನಃ ಪ್ರಾಪ್ನೋತಿ ದುಃಖಂ ಪುರುಷಃ ಕುಮಾರಃ । ತತ್ತ್ವಂ ಪ್ರಜಾನನ್ ಜಹಿ ಮಾಂ ನ ವಾಲೀ ದುಃಖಂ ಮಮಾದರ್ಶನಜಂ ಭಜೇತ  ಯಚ್ಚಾಪಿ ಮನ್ಯೇತ ಭವಾನ್ ಮಹಾತ್ಮಾ ಸ್ತ್ರೀಘಾತದೋಷೋ ನ ಭವೇತ್ತು ಮಹ್ಯಮ್ । ಆತ್ಮೇಯಮಸ್ಯೇತಿ ಚ ಮಾಂ ಜಹಿ ತ್ವಂ ನ ಸ್ತ್ರೀವಧಃ ಸ್ಯಾನ್ಮನುಜೇಂದ್ರಪುತ್ರ  ಶಾಸ್ತ್ರಪ್ರಯೋಗಾದ್ವಿವಿಧಾಚ್ಚ ವೇದಾ- ದಾತ್ಮಾ ಹ್ಯನನ್ಯಃ ಪುರುಷಸ್ಯ ದಾರಾಃ । ದಾರಾಪ್ರದಾನಾನ್ನ ಹಿ ದಾನಮನ್ಯತ್ ಪ್ರದೃಶ್ಯತೇ ಜ್ಞಾನವತಾಂ ಹಿ ಲೋಕೇ  ತ್ವಂ ಚಾಪಿ ಮಾಂ ತಸ್ಯ ಮಮ ಪ್ರಿಯಸ್ಯ ಪ್ರದಾಸ್ಯಸೇ ಧರ್ಮಮವೇಕ್ಷ್ಯ ವೀರ । ಅನೇನ ದಾನೇನ ನ ಲಪ್ಸ್ಯಸೇ ತ್ವ- ಮಧರ್ಮಯೋಗಂ ಮಮ ವೀರ ಘಾತಾತ್  ಆರ್ತಾಮನಾಥಾಮಪನೀಯಮಾನಾ- ಮೇವಂವಿಧಾಮರ್ಹಸಿ ಮಾಂ ನಿಹಂತುಮ್ । ಅಹಂ ಹಿ ಮಾತಂಗವಿಲಾಸಗಾಮಿನಾ ಪ್ಲವಂಗಮಾನಾಮೃಷಭೇಣ ಧೀಮತಾ  ವಿನಾ ವರಾರ್ಹೋತ್ತಮಹೇಮಮಾಲಿನಾ ಚಿರಂ ನ ಶಕ್ಷ್ಯಾಮಿ ನರೇಂದ್ರ ಜೀವಿತುಮ್ । ಇತ್ಯೇವಮುಕ್ತಸ್ತು ವಿಭುರ್ಮಹಾತ್ಮಾ ತಾರಾಂ ಸಮಾಶ್ವಾಸ್ಯ ಹಿತಂ ಬಭಾಷೇ  ಮಾ ವೀರಭಾರ್ಯೇ ವಿಮತಿಂ ಕುರುಷ್ವ ಲೋಕೇ ಹಿ ಸರ್ವೋ ವಿಹಿತೋ ವಿಧಾತ್ರಾ । ತಂ ಚೈವ ಸರ್ವಂ ಸುಖದುಃಖಯೋಗಂ ಲೋಕೋऽಬ್ರವೀತ್ತೇನ ಕೃತಂ ವಿಧಾತ್ರಾ  ತ್ರಯೋ ಹಿ ಲೋಕಾ ವಿಹಿತಂ ವಿಧಾನಂ ನಾತಿಕ್ರಮಂತೇ ವಶಗಾ ಹಿ ತಸ್ಯ । ಪ್ರೀತಿಂ ಪರಾಂ ಪ್ರಾಪ್ಸ್ಯಸಿ ತಾಂ ತಥೈವ ಪುತ್ರಸ್ತು ತೇ ಪ್ರಾಪ್ಸ್ಯತಿ ಯೌವರಾಜ್ಯಮ್   ಧಾತ್ರಾ ವಿಧಾನಂ ವಿಹಿತಂ ತಥೈವ ನ ಶೂರಪತ್ನ್ಯಃ ಪರಿದೇವಯಂತಿ ॥  ಆಶ್ವಾಸಿತಾ ತೇನ ತು ರಾಘವೇಣ ಪ್ರಭಾವಯುಕ್ತೇನ ಪರಂತಪೇನ । ಸಾ ವೀರಪತ್ನೀ ಧ್ವನತಾ ಮುಖೇನ ಸುವೇಷರೂಪಾ ವಿರರಾಮ ತಾರಾ  ಇತಿ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚರ್ತುವಿಂಶತಿಸಹಸ್ರಿಕಾಯಾಂ ಸಂಹಿತಾಯಾಂ ಕಿಷ್ಕಿಂಧಾಕಾಂಡೇ ಚತುರ್ವಿಂಶಃ ಸರ್ಗಃ 

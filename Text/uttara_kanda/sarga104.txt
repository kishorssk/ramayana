ಚತುರುತ್ತರಶತತಮಃ ಸರ್ಗಃ - ಪಿತಾಮಹವಾಕ್ಯಕಥನಮ್ ಶೃಣು ರಾಜನ್​ ಮಹಾಸತ್ತ್ವಯದರ್ಥಮಹಮಾಗತಃ । ಪಿತಾಮಹೇನ ದೇವೇನ ಪ್ರೇಷಿತೋಽಸ್ಮಿ ಮಹಾಬಲ ॥ ೧ ॥ ತವಾಹಂ ಪೂರ್ವಸದ್ಭಾವೇ ಪುತ್ರಃ ಪುರಪುರಂಜಯ । ಮಾಯಾಸಂಭಾವಿತೋ ವೀರ ಕಾಲಃ ಸರ್ವಸಮಾಹರಃ ॥ ೨ ॥ ಪಿತಾಮಹಶ್ಚ ಭಗವಾನಾಹ ಲೋಕಪತಿಃ ಪ್ರಭುಃ । ಸಮಯಸ್ತೇ ಕೃತಃ ಸೌಮ್ಯ ಲೋಕಾನ್​ಪರಿರಕ್ಷಿತುಮ್ ॥ ೩ ॥ ಸಂಕ್ಷಿಪ್ಯ ಹಿ ಪುರಾ ಲೋಕಾನ್​ ಮಾಯಯಾಸ್ವಯಮೇವ ಹಿ । ಮಹಾರ್ಣವೇ ಶಯಾನೋಽಪ್ಸು ಮಾಂ ತ್ವಂಪೂರ್ವಮಜೀವನಃ ॥ ೪ ॥ ಭೋಗವಂತಂ ತತೋ ನಾಗಮನಂತಮುದಕೇಶಯಮ್ । ಮಾಯಯಾ ಜನಯಿತ್ವಾ ತ್ವಂ ದ್ವೌ ಚ ಸತ್ತ್ವೌ ಮಹಾಬಲೌ ॥ ೫ ॥ ಮಧುಂ ಚ ಕೈಟಭಂ ಚೈವ ಯಯೋರಸ್ಥಿ ಚಯೈರ್ವೃತಾ । ಇಯಂ ಪರ್ವತಸಂಬಾಧಾ ಮೇದಿನೀಚಾಭವತ್ತದಾ ॥ ೬ ॥ ಪದ್ಮೇ ದಿವ್ಯೇರ್ಕಸಂಕಾಶೇನಾಭ್ಯಾಮುತ್ಪಾದ್ಯ ಮಾಮಪಿ । ಪ್ರಾಜಾಪತ್ಯಂ ತ್ವಯಾ ಕರ್ಮ ಮಯಿ ಸರ್ವಂ ನಿವೇಶಿತಮ್ ॥ ೭ ॥ ಸೋಽಹಂ ಸಂನ್ಯಸ್ತಭಾರೋ ಹಿತ್ವಾಮುಪಾಸೇ ಜಗತ್ಪತಿಮ್ । ರಕ್ಷಾಂ ವಿಧತ್ಸ್ವ ಭೂತೇಷು ಮಮತೇಜಸ್ಕರೋ ಭವಾನ್​ ॥ ೮ ॥ ತತಸ್ತ್ವಮಪಿ ದುರ್ಧರ್ಷಾತ್ತಸ್ಮಾದ್ಭಾವಾತ್​ಸನಾತವತ್​ । ರಕ್ಷಾರ್ಥಂ ಸರ್ವಭೂತಾನಾಂವಿಷ್ಣುತ್ವಮುಪಜಗ್ಮಿವಾನ್​ ॥ ೯ ॥ ಆದಿತ್ಯಾಂ ವೀರ್ಯವಾನ್​ ಪುತ್ರೋಭ್ರಾತೃಣಾಂ ವೀರ್ಯವರ್ಧನಃ । ಸಮುತ್ಪನ್ನೇಷು ಕೃತ್ಯೇಷು ತೇಷಾಂಸಾಹ್ಯಾಯ ಕಲ್ಪಸೇ ॥ ೧೦ ॥ ಸ ತ್ವಂ ವಿತ್ರಾಸ್ಯಮಾನಾಸು ಪ್ರಜಾಸುಜಗತಾಂ ವರ । ರಾವಣಸ್ಯ ವಧಾಕಾಂಕ್ಷೀ ಮಾನುಷೇಷುಮನೋಽದಧಾಃ ॥ ೧೧ ॥ ದಶ ವರ್ಷಸಹಸ್ರಾಣಿ ದಶ ವರ್ಷಶತಾನಿ ಚ। ಕೃತ್ವಾ ವಾಸಸ್ಯ ನಿಯತಿಂಸ್ವಯಮೇವಾತ್ಮನಾ ಪುರಾ ॥೧೨ ಸ ತ್ವಂ ಮನೋಮಯಃ ಪುತ್ರಃ ಪೂರ್ಣಾಯುರ್ಮಾನುಷೇಷ್ವಿಹ । ಕಾಲೋಽಯಂ ತೇ ನರಶ್ರೇಷ್ಠ ಸಮೀಪಮುಪವರ್ತಿತುಮ್ ॥ ೧೩ ಯದಿ ಭೂಯೋ ಮಹಾರಾಜ ಪ್ರಜಾಇಚ್ಛಸ್ಯುಪಾಸಿತುಮ್ । ವಸ ವಾ ವೀರ ಭದ್ರಂ ತೇ ಏವಮಾಹಪಿತಾಮಹಃ ॥ ೧೪ ॥ ಅಥವಾ ವಿಜಿಗೀಷಾ ತೇ ಸುರಲೋಕಾಯರಾಘವ । ಸನಾಥಾ ವಿಷ್ಣುನಾ ದೇವಾ ಭವಂತುವಿಗತಜ್ವರಾಃ ॥ ೧೫ ॥ ಶ್ರುತ್ವಾ ಪಿತಾಮಹೇನೋಕ್ತಂ ವಾಕ್ಯಂಕಾಲಸಮೀರಿತಮ್ । ರಾಘವಃ ಪ್ರಹಸನ್​ ವಾಕ್ಯಂಸರ್ವಸಂಹಾರಮಬ್ರವೀತ್​ ॥ ೧೬ ॥ ಶ್ರುತ್ವಾ ಮೆ ದೇವದೇವಸ್ಯ ವಾಕ್ಯಂಪರಮಮದ್ಭುತಮ್ । ಪ್ರೀತಿರ್ಹಿ ಮಹತಿ ಜಾತಾ ತವಾಗಮನಸಂಭವಾ॥ ೧೭ ॥ ತ್ರಯಾಣಾಮಪಿ ಲೋಕಾನಾಂ ಕಾರ್ಯಾರ್ಥಂಮಮ ಸಂಭವಃ । ಭದ್ರಂ ತೇಽಸ್ತು ಗಮಿಷ್ಯಾಮಿ ಯತಏವಾಹಮಾಗತಃ ॥ ೧೮ ॥ ಹೃದ್ಗತೋ ಹ್ಯಸಿ ಸಂಪ್ರಾಪ್ತೋ ನ ಮೇತತ್ರ ವಿಚಾರಣಾ । ಮಯಾ ಹಿ ಸರ್ವಕೃತ್ಯೇಷು ದೇವಾನಾಂವಶವರ್ತಿನಾ ॥ ೧೯ ॥ ಸ್ಥಾತವ್ಯಂ ಸರ್ವಸಂಹಾರ ಯಥಾ ಹ್ಯಾಹಪಿತಾಮಹ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಚತುರುತ್ತರಶತತಮಃ ಸರ್ಗಃ ಉತ್ತರಕಾಂಡಃ 
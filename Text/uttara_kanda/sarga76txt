ಷಟ್​ಸಪ್ತತಿತಮಃ ಸರ್ಗಃ - ಶಂಬೂಕವಧಃ ತಸ್ಯ ತದ್ವಚನಂ ಶ್ರುತ್ವಾರಾಮಸ್ಯಾಕ್ಲಿಷ್ಟ ಕರ್ಮಣಃ । ಅವಾಕ್ಶಿರಾಸ್ತಥಾ ಭೂತ್ವಾವಾಕ್ಯಮೇತದುವಾಚ ಹ ॥ ೧ ॥ ಶೂದ್ರಯೋನ್ಯಾಂ ಪ್ರಸೂತೋಽಸ್ಮಿಶಂಬೂಕೋ ನಾಮ ನಾಮತಃ । ದೇವತ್ವಂ ಪ್ರಾರ್ಥಯೇ ರಾಮಸಶರೀರೋ ಮಹಾಶಯಃ ॥ ೨ ॥ ನ ಮಿಥ್ಯಾಹಂ ಪದೇ ರಾಮದೇವಲೋಕಜಿಗೀಷಯಾ । ಶೂದ್ರಂ ಮಾಂ ವಿದ್ಧಿ ಕಾಕುತ್ಸ್ಥ ತಪ ಉಗ್ರಂ ಸಮಾಸ್ಥಿತಮ್ ॥ ೩ ॥ ಭಾಷತಸ್ತಸ್ಯ ಶೂದ್ರಸ್ಯ ಖಡ್ಗಂಸುರುಚಿರಪ್ರಭಮ್ । ನಿಷ್ಕೃಷ್ಯ ಕೋಶಾದ್ವಿಮಲಂ ಶಿರಶ್ಚಿಚ್ಛೇದರಾಘವಃ ॥ ೪ ॥ ತಸ್ಮಿನ್​ ಶೂದ್ರೇ ಹತೇ ದೇವಾಃ ಸೇಂದ್ರಾಃ ಸಾಗ್ನಿಪುರೋಗಮಾಃ । ಸಾಧು ಸಾಧ್ವಿತಿ ಕಾಕುತ್ಸ್ಥಂಪ್ರಶಶಂಸುರ್ಮುಹುರ್ಮುಹುಃ ॥ ೫ ॥ ಪುಷ್ಪವೃಷ್ಟಿರ್ಮಹತ್ಯಾಸೀದ್ವಿವ್ಯಾನಾಂಸುಸುಗಂಧಿನಾಮ್ । ಪುಷ್ಪಾಣಾಂ ವಾಯುಮುಕ್ತಾನಾಂ ಸರ್ವತಃ ಪ್ರಪಪಾತ ಹ ॥ ೬ ॥ ಸುಪ್ರೀತಾಶ್ಚಬ್ರುವನ್​ ರಾಮಂ ದೇವಾಃ ಸತ್ಯಪರಾಕ್ರಮಮ್ । ಸುರಕಾರ್ಯಮಿದಂ ಸೌಮ್ಯ ಸುಕೃತಂ ತೇಮಹಾಮತೇ ॥ ೭ ॥ ಗೃಹಾಣ ಚ ವರಂ ಸೌಮ್ಯ ಯತ್ತ್ವಮಿಚ್ಛಸ್ಯರಿಂದಮ । ಸ್ವರ್ಗಭಾಙõ್​ನಹಿ ಶೂದ್ರೋಽಯಂತ್ವತ್ಕೃತೇ ರಘುನಂದನಮ್ ॥ ೮ ದೇವಾನಾಂ ಭಾಷಿತಂ ಶ್ರುತ್ವಾ ರಾಘವಃ ಸುಸಮಾಹಿತಃ । ಉವಾಚ ಪ್ರಾಂಜಲಿರ್ವಾಕ್ಯಂ ಸಹಸ್ರಾಕ್ಷಂಪುರಂದರಮ್ ॥ ೯ ॥ ಯದಿ ದೇವಾಃ ಪ್ರಸನ್ನಾ ಮೇ ದ್ವಿಜಪುತ್ರಃ ಸ ಜೀವತು । ದಿಶಂತು ವರಮೇತನ್ಮ ಈಪ್ಸಿತಂ ಪರಮಂಮಮ ॥ ೧೦ ॥ ಮಮಾಪಚಾರಾದ್ಯಾತೋಽಸೌಬ್ರಾಹ್ಮಣಸ್ಯೈಕಪುತ್ರಕಃ । ಅಪ್ರಾಪ್ತಕಾಲಃ ಕಾಲೇನ ನೀತೋ ವೈವಸ್ವತಕ್ಷಯಮ್ ॥ ೧೧ ॥ ತಂ ಜೀವಯತ ಭದ್ರಂ ವೋ ನಾನೃತಂಕರ್ತುಮರ್ಹಥ । ದ್ವಿಜಸ್ಯ ಸಂಶ್ರುತೋರ್ಽಥೋ ಮೇಜೀವಯಿಷ್ಯಾಮಿ ತೇ ಸುತಮ್ ॥ ೧೨ ॥ ರಾಘವಸ್ಯ ತು ತದ್ವಾಕ್ಯಂ ಶ್ರುತ್ವಾವಿಭುಧಸತ್ತಮಾಃ । ಪ್ರಾತ್ಯೂಚೂ ರಾಘವಂ ಪ್ರೀತಾ ದೇವಾಃಪ್ರೀತಿಸಮನ್ವಿತಮ್ ॥ ೧೩ ॥ ನಿರ್ವೃತೋ ಭವ ಕಾಕುತ್ಸ್ಥ ಸೋಽಸ್ಮಿನ್ನಿಹನಿ ಬಾಲಕಃ । ಜೀವಿತಂ ಪ್ರಾಪ್ತವಾನ್​ ಭೂಯಃ ಸಮೇತಶ್ಚಾಪಿ ಬಂಧುಭಿಃ ॥ ೧೪ ॥ ಯಸ್ಮಿನ್​ ಮುಹೂರ್ತೇ ಕಾಕುತ್ಸ್ಥ ಶೂದ್ರೋಽಯಂ ವಿನಿಪಾತಿತಃ । ತಸ್ಮಿನ್​ ಮುಹೂರ್ತೇ ಬಾಲೋಽಸೌ ಜೀವೇನಸಮಯುಜ್ಯತ ॥ ೧೫ ॥ ಸ್ವಸ್ತಿ ಪ್ರಾಪ್ನುಹಿ ಭದ್ರಂ ತೇ ಸಾಧುಯಾಮ ನರಷರ್ಷಭ । ಅಗಸ್ತ್ಯಸ್ಯಾಶ್ರಮಪದಂದ್ರಷ್ಟುಮಿಚ್ಛಾಮ ರಾಘವ ॥ ೧೬ ॥ ತಸ್ಯ ದೀಕ್ಷಾ ಸಮಾಪ್ತಾ ಹಿ ಬ್ರಹ್ಮರ್ಷೇಃ ಸುಮಹಾದ್ಯುತೇಃ । ದ್ವಾದಶಂ ಹಿ ಗತಂ ವರ್ಷಂ ಜಲಶಯ್ಯಾಂಸಮಾಸತಃ ॥ ೧೭ ॥ ಕಾಕುತ್ಸ್ಥ ತದ್ಗಮಿಷ್ಯಾಮೋ ಮುನಿಂಸಮಭಿನಂದಿತುಮ್ । ತ್ವಂ ಚಾಪ್ಯಾಗಚ್ಛ ಭದ್ರಂ ತೇ ದ್ರಷ್ಟುಂತಮೃಷಿಸತ್ತಮಮ್ ॥ ೧೮ ॥ ಸ ತಥೇತಿ ಪ್ರತಿಜ್ಞಾಯ ದೇವಾನಾಂರಘುನಂದನಃ । ಆರುರೋಹ ವಿಮಾನಂ ತಂ ಪುಷ್ಪಕಂಹೇಮಭೂಷಿತಮ್ ॥ ೧೯ ॥ ತತೋ ದೇವಾಃ ಪ್ರಯಾತಾಸ್ತೇವಿಮಾನೈರ್ಬಹುವಿಸ್ತರೈಃ । ರಾಮೋಽಪ್ಯನುಜಗಾಮಾಶುಕುಂಭಯೋನೇಸ್ತಪೋವನಮ್ ॥ ೨೦ ॥ ದೃಷ್ಟ್ವಾ ತು ದೇವಾನ್​ಸಂಪ್ರಾಪ್ತಾನಗಸ್ತ್ಯಸ್ತಪಸಾಂ ನಿಧಿಃ । ಅರ್ಚಯಾಮಾಸ ಧರ್ಮಾತ್ಮಾ ಸರ್ವಾಂಸ್ತಾನವಿಶೇಷತಃ ॥ ೨೧ ॥ ಪ್ರತಿಗೃಹ್ಯ ತತಃ ಪೂಜಾಂ ಸಂಪೂಜ್ಯ ಚಮಹಾಮುನಿಮ್ । ಜಗ್ಮುಸ್ತೇ ತ್ರಿದಶಾ ಹೃಷ್ಟಾ ನಾಕಪೃಷ್ಟಂಸಹಾನುಗೈಃ ॥ ೨೨ ॥ ಗತೇಷು ತೇಷು ಕಾಕುತ್ಸ್ಥಃ ಪುಷ್ಪಕಾದವರುಹ್ಯ ಚ । ತತೋಽಭಿವಾದಯಾಮಾಸಹ್ಯಗಸ್ತ್ಯಮೃಷಿಸತ್ತಮಮ್ ॥ ೨೩ ॥ ಸೋಽಭಿವಾದ್ಯ ಮಹಾತ್ಮಾನಾಂ ಜ್ವಲಂತಮಿವತೇಜಸಾ । ಆತಿಥ್ಯಂ ಪರಮಂ ಪ್ರಾಪ್ಯ ನಿಷಸಾದ ನರಾಧಿಪಃ ॥ ೨೪ ॥ ತಮುವಾಚ ಮಹಾತೇಜಾಃ ಕುಂಭಯೋನಿರ್ಮಹಾತಪಾಃ । ಸ್ವಾಗತಂ ತೇ ನರಶ್ರೇಷ್ಠ ದಿಷ್ಟ್ಯಾ ಪ್ರಾಪ್ತೋಽಸಿ ರಾಘವ ॥ ೨೫ ॥ ತ್ವಂ ಮೇ ಬಹುಮತೋ ರಾಮಗುಣೈರ್ಬಹುಭಿರುತ್ತಮೈಃ । ಅತಿಥಿಃ ಪೂಜನೀಯಶ್ಚ ಮಮ ನಿತ್ಯಂ ಹೃದಿಸ್ಥಿತಃ ॥ ೨೬ ॥ ಸುರಾ ಹಿ ಕಥಯಂತಿ ತ್ವಾಮಾಗತಂಶೂದ್ರಘಾತಿನಮ್ । ಬ್ರಾಹ್ಮಣಸ್ಯ ತು ಧರ್ಮೇಣ ತ್ವಯಾಜೀವಾಪಿತಃ ಸುತಃ ॥ ೨೭ ॥ ಉಷ್ಯತಾಂ ಚೇಹ ರಜನೀ ಸಕಾಶೇ ಮಮರಾಘವ । ಪ್ರಭಾತೇ ಪುಷ್ಪಕೇಣ ತ್ವಂ ಗಂತಾಸಿ ಪುರಮೇವ ಹಿ ॥ ೨೮ ॥ ತ್ವಂ ಹಿ ನಾರಾಯಣಃ ಶ್ರೀಮಾಂಸ್ತ್ವಯಿಸರ್ವಂ ಪ್ರತಿಷ್ಠಿತಮ್ । ತ್ವಂ ಪ್ರಭುಃ ಸರ್ವಭೂತಾನಾಂಪುರುಷಸ್ತ್ವಂ ಸನಾತನಃ ॥೨೯ ಇದಂ ಚಾಭರಣಂ ಸೌಮ್ಯ ನಿರ್ಮಿತಂವಿಶ್ವಕರ್ಮಣಾ । ದಿವ್ಯಂ ದಿವ್ಯೇನ ವಪುಷಾ ದೀಪ್ಯಮಾನಂಸ್ವತೇಜಸಾ ॥ ೩೦ ॥ ಪ್ರತಿಗೃಹ್ಣೀಷ್ವ ಕಾಕುತ್ಸ್ಥ ಮತ್ಪ್ರಿಯಂಕುರು ರಾಘವ । ದತ್ತಸ್ಯ ಹಿ ಪುನರ್ದಾನೇ ಸುಮಹತ್​ಫಲಮುಚ್ಯತೇ ॥ ೩೧ ॥ ಭರಣೇ ಹಿ ಭವಾನ್​ ಶಕ್ತಃ ಸೇಂದ್ರಾಣಾಂಮರುತಾಮಪಿ । ತ್ವಂ ಹಿ ಶಕ್ತಸ್ತಾರಯಿತುಂ ಸೇಂದ್ರಾನಪಿದಿವೌಕಸಃ ॥ ೩೨ ॥ ತಸ್ಮಾತ್​ ಪ್ರದಾಸ್ಯೇ ವಿಧಿವತ್ತತ್​ ಪ್ರತೀಚ್ಛ ನರಾಧಿಪ । ದಿವ್ಯಮಾಭರಣಂ ಚಿತ್ರಂ ಪ್ರದೀಪ್ತಮಿವಭಾಸ್ಕರಮ್॥ ೩೩ ॥ ಪ್ರತಿಗೃಹ್ಯ ತತೋ ರಾಮಸ್ತದಾಭರಣಮುತ್ತಮಮ್ । ಆಗಮಂ ತಸ್ಯ ದೀಪ್ತಸ್ಯಪ್ರಷ್ಟುಮೇವೋಪಚಕ್ರಮೇ ॥ ೩೪ ॥ ಅತ್ಯದ್ಭುತಮಿದಂ ದಿವ್ಯವಪುಷಾಯುಕ್ತಮುತ್ತಮಮ್ । ಕಥಂ ಭಗವತಾ ಪ್ರಾಪ್ತಂ ಕುತೋ ವಾ ಕೇನ ವಾಹೃತಮ್ ॥ ೩೫ ॥ ಕುತೂಹಲಿತಯಾ ಬ್ರಹ್ಮನ್​ ಪೃಚ್ಛಾಮಿ ತ್ವಾಂಮಹಾಯಶಾಃ । ಆಶ್ಚರ್ಯಾಣಾಂ ಬಹೂನಾಂ ಹಿ ನಿಧಿಃ ಪರಮಕೋ ಭವಾನ್​ ॥ ೩೬ ॥ ಏವಂ ಬ್ರುವತಿ ಕಾಕುತ್ಸ್ಥೇಮುನಿರ್ವಾಕ್ಯಮಥಾಬ್ರವೀತ್​ । ಶೃಣು ರಾಮ ಯಥಾ ವೃತ್ತಂ ಪುರಾತ್ರೇತಾಯುಗೇ ಯುಗೇ ॥ ರಮಣೀಯಪ್ರದೇಶೇಽಸ್ಮಿನ್​ವನೇಯದ್ದೃಷ್ಟವಾನಹಮ್ । ಆಶ್ಚರ್ಯಂ ಮೇ ಮಹಾಬಾಹೋ ದಾನಮಾಶ್ರಿತ್ಯ ಕೇವಲಮ್ ॥ ೩೮ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಷಟ್​ಸಪ್ತತಿತಮಃ ಸರ್ಗಃ ಉತ್ತರಕಾಂಡಃ 
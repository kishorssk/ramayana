ತ್ರಿಸಪ್ತತಿತಮಃ ಸರ್ಗಃ - ಬ್ರಾಹ್ಮಣಪರಿದೇವನಮ್ ಪ್ರಸ್ಥಾಪ್ಯ ತು ಸ ಶತ್ರುಘ್ನಂಭ್ರಾತೃಭ್ಯಾಂ ಸಹ ರಾಘವಃ । ಪ್ರಮುಮೋದ ಸುಖೀರಾಜ್ಯಂ ಧರ್ಮೇಣಪರಿಪಾಲಯನ್​ ॥ ೧ ॥ ತತಃ ಕತಿಪಯಾಹಸ್ಸು ವೃದ್ಧೋಜಾನಪದೋ ದ್ವಿಜಃ । ಮೃತಂ ಬಾಲಮುಪಾದಾಯ ರಾಜದ್ವಾರಮುಪಾಗಮತ್​ ॥ ೨ ॥ ರುದನ್​ ಬಹುವಿಧಾ ವಾಚಃ ಸ್ನೇಹದುಃಖಸಮನ್ವಿತಃ । ಅಸಕೃತ್​ ಪುತ್ರ ಪುತ್ರೇತಿವಾಕ್ಯಮೇತದುವಾಚ ಹ ॥ ೩ ॥ ಕಿಂ ನು ಮೇ ದುಷ್ಕೃತಂ ಕರ್ಮ ಪುರಾದೇಹಾಂತರೇ ಕೃತಮ್ । ಯದಹಂ ಪುತ್ರಮೇಕಂ ತ್ವಾಂ ಪಶ್ಯಾಮಿ ನಿಧನಂ ಗತಮ್ ॥ ೪ ॥ ಅಪ್ರಾಪ್ತಯೌವನಂ ಬಾಲಂ ಪಂಚವರ್ಷಸಹಸ್ರಕಮ್ । ಅಕಾಲೇ ಕಾಲಮಾಪನ್ನಂ ಮಮ ದುಃಖಾಯ ಪುತ್ರಕ ॥ ೫ ॥ ಅಲ್ಪೈರಹೋಭಿರ್ನಿಧನಂ ಗಮಿಷ್ಯಾಮಿ ನಸಂಶಯಃ । ಅಹಂ ಚ ಜನನೀ ಚೈವ ತವ ಶೋಕೇನ ಪುತ್ರಕ ॥ ೬ ॥ ನ ಸ್ಮರಾಮ್ಯನೃತಂ ಹ್ಯುಕ್ತಂ ನ ಚಹಿಂಸಾಂ ಸ್ಮರಾಮ್ಯಹಮ್ । ಸರ್ವೇಷಾಂ ಪ್ರಾಣಿನಾಂ ಪಾಪಂ ಕೃತಂ ನೈವಸ್ಮರಾಮ್ಯಹಮ್ ॥ ೭ ॥ ಕೇನಾದ್ಯ ದುಷ್ಕೃತೇನಾಯಂ ಬಾಲ ಏವಮಮಾತ್ಮಜಃ । ಅಕೃತ್ವಾ ಪಿತೃಕಾರ್ಯಾಣಿ ಗತೋವೈವಸ್ವತಕ್ಷಯಮ್ ॥ ೮ ॥ ನೇದೃಶಂ ದೃಷ್ಟಪೂರ್ವಂ ಮೇ ಶ್ರುತಂವಾ ಘೋರದರ್ಶನಮ್ । ಮೃತ್ಯುರಪ್ರಾಪ್ತಕಾಲಾನಾಂ ರಾಮಸ್ಯ ವಿಷಯೇ ಯಥಾ ॥ ೯ ॥ ರಾಮಸ್ಯ ದುಷ್ಕೃತಂ ಕಿಂಚಿನ್ಮಹದಸ್ತಿ ನಸಂಶಯಃ । ಯಥಾ ಹಿ ವಿಷಯಸ್ಥಾನಾಂ ಬಾಲಾನಾಂಮೃತ್ಯುರಾಗತಃ ॥ ೧೦ ॥ ನ ಹ್ಯನ್ಯವಿಷಯಸ್ಥಾನಾಂ ಬಾಲಾನಾಂಮೃತ್ಯುತೋ ಭಯಮ್ । ತ್ವಂ ರಾಜನ್​ ಜೀವಯಸ್ವೈನಂ ಬಾಲಂಮೃತ್ಯುವಶಂ ಗತಮ್ ॥ ೧೧ ॥ ರಾಜದ್ವಾರಿ ಮರಿಷ್ಯಾಮಿ ಪತ್ನ್ಯಾ ಸಾರ್ಥಮನಾಥವತ್​ । ಬ್ರಹ್ಮಹತ್ಯಾಂ ತತೋ ರಾಮ ಸಮುಪೇತ್ಯ ಸುಖೀ ಭವ ॥ ೧೨ ॥ ಭ್ರಾತೃಭಿಃ ಸಹಿತೋ ರಾಜನ್​ದೀರ್ಘಮಾಯುರವಾಪ್ಸ್ಯಸಿ । ಉಷಿತಾಃ ಸ್ಮ ಸುಖಂ ರಾಜ್ಯೇ ತವಾಸ್ಮಿನ್​ಸುಮಹಾಬಲ ॥ ೧೩ ॥ ಇದಂ ತು ಪತಿತಂ ಹ್ಯಸ್ಮಾತ್ತವ ರಾಮವಶೇ ಸ್ಥಿತಾಃ । ಕಾಲಸ್ಯ ವಶಮಾಪನ್ನಾಃ ಸ್ವಲ್ಪಂ ಹಿ ನ ಹಿ ನಃಸುಖಮ್ ॥ ೧೪ ॥ ಸಂಪ್ರತ್ಯನಾಥೋ ವಿಷಯಇಕ್ಷ್ವಾಕೂಣಾಂ ಮಹಾತ್ಮನಾಮ್ । ರಾಮಂ ನಾಥಮಿಹಾಸಾದ್ಯ ಬಾಲಾಂತಕರಣಂಧ್ರುವಮ್ ॥ ೧೫ ॥ ರಾಜದೋಷೈರ್ವಿಪದ್ಯಂತೇ ಪ್ರಜಾಹ್ಯವಿಧಿಪಾಲಿತಾಃ । ಅಸದ್ವೃತೇ ತು ನೃಪತಾವಕಾಲೇಮ್ರಿಯತೇ ಜನಃ ॥ ೧೬ ॥ ಯದ್ವಾ ಪುರೇಷ್ವಯುಕ್ತಾನಿ ಜನಾಜನಪದೇಷು ಚ । ಕುರ್ವತೇ ನ ಚ ರಕ್ಷಾಸ್ತಿ ತದಾ ಕಾಲಕೃತಂಭಯಮ್ ॥ ೧೭ ॥ ಸುವ್ಯಕ್ತಂ ರಾಜದೋಷೋ ಹಿ ಭವಿಷ್ಯತಿ ನಸಂಶಯಃ । ಪುರೇ ಜನಪದೇ ಚಾಪಿ ತತೋ ಬಾಲವಧೋಹ್ಯಯಮ್ ॥ ೧೮ ॥ ಏವಂ ಬಹುವಿಧೈರ್ವಾಕ್ಯೈರುಪರುಧ್ಯ ಮುಹುರ್ಮುಹುಃ । ರಾಜಾನಂ ದುಃಖಸಂತಪ್ತಃ ಸುತಂತಮುಪಗೂಹತೇ ॥ ೧೯ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ತ್ರಿಸಪ್ತತಿತಮಃ ಸರ್ಗಃ ಉತ್ತರಕಾಂಡಃ 
ಏಕವಿಂಶಃ ಸರ್ಗಃ - ಯಮರಾವಣಯುದ್ಧಮ್ ಏವಂ ಸಂಚಿತ್ಯ ವಿಪ್ರೇಂದ್ರೋ ಜಗಾಮಲಘುವಿಕ್ರಮಃ । ಆಖ್ಯಾತುಂ ತದ್ಯಥಾವೃತ್ತಂ ಯಮಸ್ಯ ಸದನಂ ಪ್ರತಿ ॥ ೧ ॥ ಅಪಶ್ಯತ್​ ಸ ಯಮಂ ತತ್ರದೇವಮಗ್ನಿಪುರಸ್ಕೃತಮ್ । ವಿಧಾನಮುಪತಿಷ್ಠಂತಂ ಪ್ರಾಣಿನೋಯಸ್ಯ ಯಾದೃಶಮ್ ॥ ೨ ॥ ಸ ತು ದೃಷ್ಟ್ವಾ ಯಮಃ ಪ್ರಾಪ್ತಂಮಹರ್ಷಿಂ ತತ್ರ ನಾರದಮ್ । ಅಬ್ರವೀತ್​ ಸುಖಮಾಸೀನನರ್ಧಮಾವೇದ್ಯಧರ್ಮತಃ ॥ ೩ ॥ ಕಚ್ಚಿತ್​ ಕ್ಷೇಮಂ ನು ದೇವರ್ಷೇಕಚ್ಚಿದ್ಧರ್ಮೋ ನ ನಶ್ಯತಿ । ಕಿಮಾಗಮನಕೃತ್ಯಂ ತೇದೇವಗಂಧರ್ವಸೇವಿತ ॥ ೪ ॥ ಅಬ್ರವೀತ್ತು ತದಾ ವಾಕ್ಯಂ ನಾರದೋಭಗವಾನೃಷಿಃ । ಶ್ರೂಯತಾಮಭಿಧಾಸ್ಯಾಮಿ ವಿಧಾನಂ ಚವಿಧೀಯತಾಮ್ ॥ ೫ ॥ ಏಷ ನಾಮ್ನಾ ದಶಗ್ರೀವಃ ಪಿತೃರಾಜ ನಿಶಾಚರಃ । ಉಪಯಾತಿ ವಶಂ ನೇತುಂ ವಿಕ್ರಮೈಸ್ತ್ವಾಂ ಸುದುರ್ಜಯಮ್ ॥ ಏತೇನ ಕಾರಣೇನಾಹಂ ತ್ವರಿತೋ ಹ್ಯಾಗತಃಪ್ರಭೋ । ದಂಡಪ್ರಹರಣಸ್ಯಾದ್ಯ ತವ ಕಿಂನುಭವಿಷ್ಯತಿ ॥ ೭ ॥ ಏತಸ್ಮಿನ್ನಂತರೇದೂರಾದಂಶುಮಂತಮಿವೋದಿತಮ್ । ದದರ್ಶ ದೀಪ್ತಮಾಯಾಂತಂ ವಿಮಾನಂ ತಸ್ಯ ರಕ್ಷಸಃ ॥ ೮ ॥ ತಂ ದೇಶಂ ಪ್ರಭಯಾ ತಸ್ಯ ಪುಷ್ಪಕಸ್ಯ ಮಹಾಬಲಃ । ಕೃತ್ವಾ ವಿತಿಮಿರಂ ಸರ್ವಂ ಸಮೀಪಂಸೋಽಭ್ಯವರ್ತತ ॥ ೯ ॥ ಸೋಽಪಶ್ಯತ್​ ಸುಮಹಾಬಾಹುರ್ದಶಗ್ರೀವಸ್ತತಸ್ತತಃ । ಪ್ರಾಣಿನಃ ಸುಕೃತಂ ಕರ್ಮ ಭುಂಜಾನಾಂಶ್ಚೈವ ದುಷ್ಕೃತಮ್ ॥ ೧೦ ॥ ಅಪಶ್ಯತ್​ ಸೈನಿಕಾಂಶ್ಚಾಸ್ಯ ಯಮಸ್ಯಾನುಚರೈಃ ಸಹ । ಯಮಸ್ಯ ಪುರುಷೈರುಗ್ರೈರ್ಘೋರರೂಪೈರ್ಭಯಾನಕೈಃ ॥ ೧೧ ॥ ದದರ್ಶ ವಧ್ಯಮಾನಾಂಶ್ಚ ಕ್ಲಿಶ್ಯಮಾನಾಂಶ್ಚ ದೇಹಿನಃ । ಕ್ರೋಶತಶ್ಚ ಮಹಾನಾದಂ ತೀವ್ರನಿಷ್ಪನತತ್ಪರಾನ್​ ॥ ೧೨ ॥ ಕೃಮಿಭಿರ್ಭಕ್ಷಮಾಣಾಂಶ್ಚ ಸಾರಮೇಯೈಶ್ಚ ದಾರುಣೈಃ । ಶ್ರೋತ್ರಾಯಾಸಕರಾ ವಾಚೋವದತಶ್ಚ ಭಯಾವಹಾಃ ॥ ೧೩ ॥ ಸಂತಾರ್ಯಮಾಣಾನ್​ ವೈತರಣೀಂ ಬಹುಶಃ ಶೋಣಿತೋದಕಾಮ್ । ವಾಲುಕಾಸು ಚ ತಪ್ತಾಸು ತಪ್ಯಮಾನಾನ್​ಮುಹುರ್ಮುಹುಃ ॥ ೧೪ ॥ ಅಸಿಪತ್ರವನೇ ಚೈವ ಭಿದ್ಯಮಾನಾನಧಾರ್ಮಿಕಾನ್​ । ರೌರವೇ ಕ್ಷಾರನದ್ಯಾಂ ಚ ಕ್ಷುಧಾರಾಸುಚೈವ ಹಿ ॥ ೧೫ ॥ ಪಾನೀಯಂ ಯಾಚಮಾನಾಂಶ್ಚ ತೃಷಿತಾನ್​ಕ್ಷುಧಿತಾನಪಿ । ಶವಭೂತಾನ್​ ಕೃಶಾನ್​ ದೀನಾನ್​ ವಿವರ್ಣಾನ್​ ಮುಕ್ತಮೂರ್ಧಜಾನ್​ ॥ ೧೬ ॥ ಮಲಪಂಕಧರಾನ್​ ದೀನಾನ್​ ರೂಕ್ಷಾಂಶ್ಚಪರಿಧಾವತಃ । ದದರ್ಶ ರಾವಣೋ ಮಾರ್ಗೇಶತಶೋಽಥ ಸಹಸ್ರಶಃ ॥ ೧೭ ॥ ಕಾಂಶ್ಚಿಚ್ಚ ಗೃಹಮುಖ್ಯೇಷು ಗೀತವಾದಿತ್ರನಿಃಸ್ವನೈಃ । ಪ್ರಮೋದಮಾನಾನದ್ರಾಕ್ಷೀದ್ರಾವಣಃಸುಕೃತೈಃ ಸ್ವಕೈಃ ॥ ೧೮ ॥ ಗೋರಸಂ ಗೋಪ್ರದಾತಾರೋ ಹ್ಯನ್ನಂಚೈವಾನ್ನದಾಯಿನಃ । ಗೃಹಾಂಶ್ಚ ಗೃಹದಾತಾರಃ ಸ್ವಕರ್ಮಫಲಮಶ್ನತಃ ॥ ೧೯ ॥ ಸುವರ್ಣಮಣಿಮುಕ್ತಾಭಿಃಪ್ರಮದಾಭಿರಲಂಕೃತಾಮ್ । ಧಾರ್ಮಿಕಾನಪರಾಂಸ್ತತ್ರ ದೀಪ್ಯಮಾನಾನ್​ಸ್ವತೇಜಸಾ ॥ ೨೦ ॥ ದದರ್ಶ ಸುಮಹಾಬಾಹೂ ರಾವಣೋರಾಕ್ಷಸಾಧಿಪಃ । ತತಸ್ತಾನ್​ ಭಿದ್ಯಮಾನಾಂಶ್ಚಕರ್ಮಭಿರ್ದುಷ್ಕೃತೈಃ ಸ್ವಕೈಃ ॥ ೨೧ ॥ ರಾವಣೋ ಮೋಚಯಾಮಾಸ ವಿಕ್ರಮೇಣಬಲಾದ್ಬಲೀ । ಪ್ರಾಣಿನೋ ಮೋಚಿತಾಸ್ತೇನ ದಶಗ್ರೀವೇಣರಕ್ಷಸಾ ॥ ೨೨ ಸುಖಮಾಪುರ್ಮುಹೂರ್ತಂ ತೇಹ್ಯತರ್ಕಿತಮಚಿಂತಿತಮ್ । ಪ್ರೇತೇಷು ಮುಚ್ಯಮಾನೇಷುರಾಕ್ಷಸೇನ ಬಲೀಯಸಾ ॥ ೨೩ ಪ್ರೇತಗೋಪಾಃ ಸುಸಂಕ್ರುದ್ಧಾರಾಕ್ಷಸೇಂದ್ರಮಭಿದ್ರವನ್​ । ತತೋ ಹಲಹಲಾಶಬ್ದಃ ಸರ್ವದಿಗ್ಧ್ಯ ಸಮುತ್ಥಿತಃ ॥ ೨೪ ॥ ಧರ್ಮರಾಜಸ್ಯ ಯೋಧಾನಾಂ ಶೂರಾಣಾಂಸಂಪ್ರಧಾವತಾಮ್ । ತೇ ಪ್ರಾಸೈಃ ಪರಿಘೈಃ ಶೂಲೈರ್ಮುಸಲೈಃಶಕ್ತಿತೋಮರೈಃ ॥ ೨೫ ॥ ಪುಷ್ಪಕಂ ಸಮವರ್ಷಂತ ಶೂರಾಃ ಶತಸಹಸ್ರಶಃ । ತಸ್ಯಾಸನಾನಿ ಪ್ರಾಸಾದಾನ್​ ವೇದಿಕಾಸ್ತೋರಣಾನಿಚ॥ ೨೬ ॥ ಪುಷ್ಪಕಸ್ಯ ಬಭಂಜುಸ್ತೇ ಶೀಘ್ರಂಮಧುಕರಾ ಇವ । ದೇವನಿಷ್ಠಾನಭೂತಂ ತದ್ವಿಮಾನಂಪುಷ್ಪಕಂ ಮೃಧೇ ॥ ೨೭ ॥ ಭಜ್ಯಮಾನಂ ತಥೈವಾಸೀದಕ್ಷಯಂ ಬ್ರಹ್ಮತೇಜಸಾ । ಅಸಂಖ್ಯಾ ಸಮಹತ್ಯಾಸೀತ್ತಸ್ಯ ಸೇನಾಮಹಾತ್ಮನಃ ॥ ೨೮ ॥ ಶೂರಾಣಾಮುಗ್ರಯಾತೄಣಾಂ ಸಹಸ್ರಾಣಿಶತಾನಿ ಚ । ತತೋ ವೃಕ್ಷೈಶ್ಚ ಶೈಲೈಶ್ಚ ಪ್ರಾಸಾದೀನಾಂ ಶತೈಸ್ತಥಾ ॥ ೨೯ ॥ ತತಸ್ತೇ ಸಚಿವಾಸ್ತಸ್ಯ ಯಥಾಕಾಮಂಯಥಾಬಲಮ್ । ಅಯುಧ್ಯಂತ ಮಹಾವೀರಾಃ ಸ ಚ ರಾಜಾದಶಾನನಃ ॥ ೩೦ ॥ ತೇ ತು ಶೋಣಿತದಿಗ್ಧಾಂಗಾಃ ಸರ್ವಶಸ್ತ್ರಸಮಾಹತಾಃ । ಅಮಾತ್ಯಾ ರಾಕ್ಷಸೇಂದ್ರಸ್ಯ ಚಕ್ರುರಾಯೋಧನಂ ಮಹತ್​ ॥ ೩೧ ॥ ಅನ್ಯೋನ್ಯಂ ತೇ ಮಹಾಭಾಗಾ ಜಘ್ನುಃ ಪ್ರಹರಣೈರ್ಭೃಶತ್​ । ಯಮಸ್ಯ ಚ ಮಹಾಬಾಹೋ ರಾವಣಸ್ಯ ಚಮಂತ್ರಿಣಃ ॥ ೩೨ ॥ ಅಮಾತ್ಯಾಂಸ್ತಾಂಸ್ತು ಸಂತ್ಯಜ್ಯ ಯಮಯೋಧಾ ಮಹಾಬಲಾಃ । ತಮೇವ ಚಾಭ್ಯಧಾವಂತ ಶೂಲವರ್ಷೈರ್ದಶಾನನಮ್ ॥ ೩೩ ॥ ತತಃ ಶೋಣಿತದಿಗ್ಧಾಂಗಃ ಪ್ರಹಾರೈರ್ಜರ್ಜರೀಕೃತಃ । ಫುಲ್ಲಾಶೋಕ ಇವಾಭಾತಿ ಪುಷ್ಪಕೇರಾಕ್ಷಸಾಧಿಪಃ ॥ ೩೪ ॥ ಸ ತು ಶೂಲಗದಾಪ್ರಾಸಾನ್​ಶಕ್ತತೋಮರಸಾಯಕಾನ್​ । ಮುಸಲಾನಿ ಶಿಲಾವೃಕ್ಷಾನ್​ಮುಮೋಚಾಸ್ತ್ರಬಲಾದ್ಬಲೀ ॥ ೩೫ ॥ ತರೂಣಾಂ ಚ ಶಿಲಾನಾಂ ಚ ಶಸ್ತ್ರಾಣಾಂಚಾತಿದಾರುಣಮ್ । ಯಮಸೈನ್ಯೇಷು ತದ್ವರ್ಷಂ ಪಪಾತಧರಣೀತಲೇ ॥ ೩೬ ॥ ತಾಂಸ್ತು ಸರ್ವಾನ್​ ವಿನಿರ್ಭಿದ್ಯ ತದಸ್ತ್ರಮಪಹತ್ಯ ಚ । ಜಘ್ನುಸ್ತೇ ರಾಕ್ಷಸಂ ಘೋರಮೇಕಂಶತಸಹಸ್ರಶಃ ॥ ೩೭ ॥ ಪರಿವಾರ್ಯ ಚ ತಂ ಸರ್ವೇ ಶೈಲಂಮೇಘೋತ್ಕರಾ ಇವ । ಭಿಂಡಿಪಾಲೈಶ್ಚ ಶೂಲೈಶ್ಚ ನಿರುಚ್ಛ್ವಾಸಮಪೋಥಯನ್​ ॥ ೩೮ ॥ ವಿಮುಕ್ತಕವಚಃ ಕ್ರುದ್ಧಃ ಸಿಕ್ತಃ ಶೋಣಿತವಿಸ್ರವೈಃ । ತತಃ ಸ ಪುಷ್ಪಕಂ ತ್ಯಕ್ತ್ವಾಪೃಥಿವ್ಯಾಮವತಿಷ್ಠತ ॥ ೩೯ ॥ ತತಃ ಸ ಕಾರ್ಮುಕೀ ಬಾಣೀ ಸಮರೇಚಾಭಿವರ್ತತ । ಲಬ್ಧಸಂಜ್ಞೋ ಮುಹೂರ್ತೇನಕ್ರದ್ಧಸ್ತಸ್ಥೌ ಯಥಾಂತಕಃ ॥ ೪೦ ॥ ತತಃ ಪಾಶುಪತಂ ದಿವ್ಯಮಸ್ತ್ರಂಸಂಧಾಯ ಕಾರ್ಮುಕೇ । ತಿಷ್ಠ ತಿಷ್ಠೇತಿ ತಾನುಕ್ತ್ವಾ ತಚ್ಚಾಪಂವಿಚಕರ್ಷ ಸಃ ॥ ೪೧ ॥ ಆಕರ್ಣಾತ್​ ಸ ವಿಕೃಷ್ಯಾಥಚಾಪಮಿಂದ್ರಾರಿರಾಹವೇ । ಮುಮೋಚ ತಂ ಶರಂ ಕ್ರದ್ಧಸ್ತ್ರಿಪುರೇಶಂಕರೋ ಯಥಾ ॥ ೪೨ ॥ ತಸ್ಯ ರೂಪಂ ಶರಸ್ಯಾಸೀದ್ವಿಧೂಮಜ್ವಾಲಮಂಡಲಮ್ । ವನಂ ದಹಿಷ್ಯತೋ ಘರ್ಮೇ ದಾವಾಗ್ನೇರಿವಮೂರ್ಛತಃ ॥ ೪೩ ॥ ಜ್ವಾಲಾಮಾಲೀ ಸ ತು ಶರಃ ಕ್ರವ್ಯಾದಾನುಗತೋ ರಣೇ । ಮುಕ್ತೋ ಗುಲ್ಮಾನ್​ ದ್ರುಮಾಂಶ್ಚಾಪಿಭಸ್ಮ ಕೃತ್ವಾ ಪ್ರಧಾವತಿ ॥ ೪೪ ॥ ತೇ ತಸ್ಯ ತೇಜಸಾ ದಗ್ಧಾಃ ಸೈನ್ಯಾ ವೈವಸ್ವತಸ್ಯ ತು । ರಣೇ ತಸ್ಮಿನ್ನಿಪತಿತಾ ದಾವದಗ್ಧಾ ನಗಾ ಇವ ॥ ೪೫ ॥ ತತಸ್ತು ಸಚಿವೈಃ ಸಾರ್ಧಂ ರಾಕ್ಷಸೋಭೀಮವಿಕ್ರಮಃ । ನನಾದ ಸುಮಹಾನಾದಂ ಕಂಪಯನ್ನಿವಮೇದಿನೀಮ್ ॥ ೪೬ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕವಿಂಶಃ ಸರ್ಗಃ ಉತ್ತರಕಾಂಡಃ 
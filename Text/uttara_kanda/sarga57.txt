ಸಪ್ತಪಂಚಾಶಃ ಸರ್ಗಃ - ನಿಮಿನಿಮಿಷೀಕರಣಮ್ ತಾಂ ಶ್ರುತ್ವಾ ದಿವ್ಯಸಂಕಾಶಾಂಕಥಾಮದ್ಭುತದರ್ಶನಾಮ್ । ಲಕ್ಷ್ಮಣಃ ಪರಮಪ್ರೀತೋ ರಾಘವಂವಾಕ್ಯಮಬ್ರವೀತ್​ ॥ ೧ ॥ ನಿಕ್ಷಿಪ್ತದೇಹೌ ಕಾಕುತ್ಸ್ಥ ಕಥಂ ತೌದ್ವಿಜಪಾರ್ಥಿನೌ । ಪುನರ್ದೇಹೇನ ಸಂಯೋಗಂಜಗ್ಮತುರ್ದೇವಸಂಮತೌ ॥ ೨ ॥ ತಸ್ಯ ತದ್ಭಾಷಿತಂ ಶ್ರುತ್ವಾ ರಾಮಃ ಸತ್ಯಪರಾಕ್ರಮಃ । ತಾಂ ಕಥಾಂ ಕಥಯಾಮಾಸ ಶ್ರುತ್ವಾವಸಿಷ್ಠಸ್ಯ ಮಹಾತ್ಮನಃ ॥ ೩ ॥ ಯಸ್ತು ಕುಂಭೋ ರಘುಶ್ರೇಷ್ಠ ತೇಜಃಪೂರ್ಣೋ ಮಹಾತ್ಮನೋಃ । ತಸ್ಮಿಂಸ್ತೇಜೋಮಯೌ ವಿಪ್ರೌಸಂಭೂತಾವೃಷಿಸತ್ತಮೌ ॥ ೪ ॥ ಪೂರ್ವಂ ಸಮಭವತ್ತತ್ರಹ್ಯಗಸ್ತ್ಯೋ ಭಗವಾನೃಷಿಃ । ನಾಹಂ ಸುತಸ್ತವೇತ್ಯುಕ್ತ್ವಾ ಮಿತ್ರಂತಸ್ಮಾದಪಾಕ್ರಮತ್​ ॥ ೫ ॥ ತದ್ಭಿ ತೇಜಸ್ತು ಮಿತ್ರಸ್ಯ ಉರ್ವಶ್ಯಾಃ ಪೂರ್ವಮಾಹಿತಮ್ । ತಸ್ಮಿನ್​ ಸಮಭವತ್​ ಕುಂಭೇ ತತ್ತೇಜೋಯತ್ರ ವಾರುಣಮ್ ॥ ೬ ॥ ಕಸ್ಯಚಿತ್ತ್ವಥ ಕಾಲಸ್ಯ ಮಿತ್ರಾವರುಣಸಂಭವಃ । ವಸಿಷ್ಠಸ್ತೇಜಸಾ ಯುಕ್ತೋ ಜಜ್ಞೇಚೇಕ್ಷ್ವಾಕುದೈವತಮ್ ॥ ೭ ॥ ತಮಿಕ್ಷ್ವಾಕುರ್ಮಹಾತೇಜಾ ಜಾತಮಾತ್ರಮನಿಂದಿತಮ್ । ವವ್ರೇ ಪುರೋಹಿತಂ ಸೌಮ್ಯ ವಂಶಸ್ಯಾಸ್ಯ ಭವಾಯ ನಃ ॥ ೮ ॥ ಏವಂ ತ್ವಪೂರ್ವದೇಹಸ್ಯ ವಸಿಷ್ಠಸ್ಯ ಮಹಾತ್ಮನಃ । ಕಥಿತೋ ನಿರ್ಗಮಃ ಸೌಮ್ಯ ನಿಮೇಃ ಶೃಣುಯಥಾ ಭವೇತ್​ ॥ ೯ ॥ ದೃಷ್ಟ್ವಾ ವಿದೇಹಂ ರಾಜಾನಮೃಷಯಃ ಸರ್ವ ಏವ ತೇ । ತಂ ತತೋ ಯಾಜಯಾಮಾಸುರ್ಯಾಗದೀಕ್ಷಂ ಮನೀಷಣಃ ॥ ೧೦ ॥ ತಂ ಚ ದೇಹಂ ನರೇಂದ್ರಸ್ಯ ರಕ್ಷಂತಿ ಸ್ಮದ್ವಿಜೋತ್ತಮಾಃ । ಗಂಧೈರ್ಮಾಲ್ಯೈಶ್ಚ ವಸ್ತ್ರೈಶ್ಚಪೌರಭೃತ್ಯಸಮನ್ವಿತಾಃ ॥ ೧೧ ॥ ತತೋ ಯಜ್ಞೇ ಸಮಾಪ್ತೇ ತುಭೃಗುಸ್ತತ್ರೇದಮಬ್ರವೀತ್​ । ಆನಯಿಷ್ಯಾಮಿ ತೇ ಚೇತಸ್ತುಷ್ಟೋಽಸ್ಮಿ ಪಾರ್ಥಿವ ॥ ೧೨ ॥ ಸುಪ್ರೀತಾಶ್ಚ ಸುರಾಃ ಸರ್ವೇನಿಮೇಶ್ಚೇತಸ್ತಥಾಬ್ರುವನ್​ । ವರಂ ವರಯ ರಾಜರ್ಷೇ ಕ್ವ ತೇ ಚೇತೋನಿರೂಪ್ಯತಾಮ್ ॥ ೧೩ ॥ ಏವಮುಕ್ತಃ ಸುರೈಃಸರ್ವೈರ್ನಿಮೇಶ್ವೇತಸ್ತದಾಬ್ರವೀತ್​ । ನೇತ್ರೇಷು ಸರ್ವಭೂತಾನಾಂ ವಸೇಯಂಸುರಸತ್ತಮಾಃ ॥ ೧೪ ॥ ಬಾಡಮಿತ್ಯೇವ ವಿಬುಧಾನಿಮೇಶ್ಚೇತಸ್ತದಾಬ್ರುವನ್​ । ನೇತ್ರೇಷು ಸರ್ವಭೂತಾನಾಂವಾಯುಭೂತಶ್ಚರಿಷ್ಯಸಿ ॥ ೧೫ ॥ ತ್ವತ್ಕೃತೇ ಚ ನಿಮಿಷ್ಯಂತಿ ಚಕ್ಷೂಂಷಿಪೃಥಿವಿಪತೇ । ವಾಯುಭೂತೇನ ಚರತಾ ವಿಶ್ರಮಾರ್ಥಂಮುಹುರ್ಮುಹುಃ ॥ ೧೬ ॥ ಏವಮುಕ್ತ್ವಾ ತು ವಿಬುಧಾಃ ಸರ್ವೇಜಗ್ಮುರ್ಯಥಾಗತಮ್ । ಋಷಯೋಽಪಿ ಮಹಾತ್ಮಾನೋ ನಿಮೇರ್ದೇಹಂಸಮಾಹರನ್​ ॥ ೧೭ ॥ ಅರಣಿಂ ತತ್ರ ನಿಕ್ಷಿಪ್ಯ ಮಥನಂಚಕ್ರುರೋಜಸಾ । ಮಂತ್ರಹೋಮೈರ್ಮಹಾತ್ಮಾನಃ ಪುತ್ರಹೇತೋರ್ನಿಮೇಸ್ತದಾ ॥ ೧೮ ॥ ಅರಣ್ಯಾಂ ಮಥ್ಯಮಾನಾಯಾಂಪ್ರಾದುರ್ಭೂತೋ ಮಹಾತಪಾಃ । ಮಥನಾನ್ಮಿಥಿತ್ಯಾಹುರ್ಜನನಾಜ್ಜನಕೋಽಭವತ್​॥ ೧೯ ॥ ಯಸ್ಮಾದ್ವಿದೇಹಾತ್​ ಸಂಭೂತೋವೈದೇಹಸ್ತು ತತಃ ಸ್ಮೃತಃ । ಏವಂ ವಿದೇಹರಾಜಶ್ಚ ಜನಕಃ ಪೂರ್ವಕೋಽಭವತ್​ ॥ ೨೦ ॥ ಮಿಥಿರ್ನಾಮ ಮಹಾತೇಜಾಸ್ತೇನಾಯಂಮೈಥಿಲೋಽಭವತ್​ ॥ ಇತಿ ಸರ್ವಮಶೇಷತೋ ಮಯಾಕಥಿತಂ ಸಂಭವಕಾರಣಂ ತು ಸೌಮ್ಯ । ನೃಪಪುಂಗವಶಾಪಜಂ ದ್ವಿಜಸ್ಯ ದ್ವಿಜಶಾಪಾಚ್ಚ ಯದದ್ಭುತಂ ನೃಪಸ್ಯ ॥ ೨೧ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಸಪ್ತಪಂಚಾಶಃ ಸರ್ಗಃ ಉತ್ತರಕಾಂಡಃ 
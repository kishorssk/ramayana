ಏಕಸಪ್ತತಿತಮಃ ಸರ್ಗಃ - ಶತ್ರುಘ್ನಪ್ರಶಂಸಾ ತತೋ ದ್ವಾದಶಮೇ ವರ್ಷೇಶತ್ರುಘ್ನೋ ರಾಮಪಾಲಿತಾಮ್ । ಅಯೋಧ್ಯಾಂ ಚಕ್ರಮೇ ಗಂತುಮಲ್ಪಭೃತ್ಯಬಲಾನುಗಃ ॥ ೧ ॥ ತತೋ ಮಂತ್ರಿಪುರೋಗಾಂಶ್ಚಬಲಮುಖ್ಯಾನ್ನಿವರ್ತ್ಯಚ । ಜಗಾಮ ಹಯಮುಖ್ಯೈಶ್ಚ ರಥಾನಾಂ ಚಶತೇನ ಸಃ ॥ ೨ ॥ ಸ ಗತ್ವಾ ಗಣಿತಾನ್​ ವಾಸಾನ್​ ಸಪ್ತಾಷ್ಟೌ ರಘುನಂದನಃ । ವಾಲ್ಮೀಕ್ಯಾಶ್ರಮಮಾಗತ್ಯ ವಾಸಂ ಚಕ್ರೇಮಹಾಯಶಾಃ ॥ ೩ ॥ ಸೋಽಭಿವಾದ್ಯ ತತಃ ಪಾದೌ ವಾಲ್ಮೀಕೇಃ ಪುರುಷರ್ಷಭಃ । ಪಾದ್ಯಮರ್ಘ್ಯಂ ತಥಾತಿಥ್ಯಂ ಜಗ್ರಾಹ ಮುನಿಹಸ್ತತಃ ॥ ೪ ॥ ಬಹುರೂಪಾಃ ಸುಮಧುರಾಃ ಕಥಾಸ್ತತ್ರಸಹಸ್ರಶಃ । ಕಥಯಾಮಾಸ ಸ ಮುನಿಃ ಶತ್ರುಘ್ನಾಯ ಮಹಾತ್ಮನೇ ॥೫ ಉವಾಚ ಚ ಮುನಿರ್ವಾಕ್ಯಂ ಲವಣಸ್ಯವಧಾಶ್ರಿತಮ್ । ಸುದುಷ್ಕರಂ ಕೃತಂ ಕರ್ಮ ಲವಣಂನಿಘ್ನತಾ ತ್ವಯಾ ॥ ೬ ॥ ಬಹವಃ ಪಾರ್ಥಿವಾಃ ಸೌಮ್ಯ ಹತಾಃ ಸಬಲವಾಹನಾಃ । ಲವಣೇನ ಮಹಾಬಾಹೋ ಯುಧ್ಯಮಾನಾ ಮಹಾಬಲಾಃ ॥ ೭ ॥ ಸ ತ್ವಯಾ ನಿಹತಃ ಪಾಪೋ ಲೀಲಯಾಪುರುಷರ್ಷಭ । ಜಗತಶ್ಚ ಭಯಂ ತತ್ರ ಪ್ರಶಾಂತಂ ತವ ತೇಜಸಾ ॥ ೮ ॥ ರಾವಣಸ್ಯ ವಧೋ ಘೋರೋ ಯತ್ನೇನಮಹತಾ ಕೃತಃ। ಇದಂ ತು ಸುಮಹತ್​ ಕರ್ಮ ತ್ವಯಾಕೃತಮಯತ್ನತಃ ॥ ೯ ॥ ಪ್ರೀತಿಶ್ಚಾಸ್ಮಿನ್​ ಪರಾ ಜಾತಾ ದೇವಾನಾಂ ಲವಣೇಹತೇ । ಭೂತಾನಾಂ ಚೈವ ಸರ್ವೇಷಾಂ ಜಗತಶ್ಚಪ್ರಿಯಂ ಕೃತಮ್ ॥ ೧೦ ॥ ತಚ್ಚ ಯುದ್ಧಂ ಮಯಾ ದೃಷ್ಟಂಯಥಾವತ್​ ಪುರುಷರ್ಷಭ । ಸಭಾಯಾಂ ವಾಸವಸ್ಯಾಥ ಉಪವಿಷ್ಟೇನರಾಘವ ॥ ೧೧ ॥ ಮಮಾಪಿ ಪರಮಾ ಪ್ರೀತಿರ್ಹೃದಿ ಶತ್ರುಘ್ನವರ್ತತೇ । ಉಪಾಘ್ರಾಸ್ಯಾಮಿ ತೇ ಮೂರ್ಧ್ನಿ ಸ್ನೇಹಸ್ಯೈಷಾ ಪರಾಗತಿಃ ॥ ೧೨ ॥ ಇತ್ಯುಕ್ತ್ವಾ ಮೂರ್ಧ್ನಿ ಶತ್ರುಘ್ನಮುಪಾಘ್ರಾಯ ಮಹಾಮುನಿಃ । ಆತಿಥ್ಯಮಕರೋತ್ತಸ್ಯ ಯೇ ಚ ತಸ್ಯಾ ಪದಾನುಗಾಃ ॥ ೧೩ ॥ ಸ ಭುಕ್ತವಾನ್ನರಶ್ರೇಷ್ಠೋಗೀತಮಾಧುರ್ಯಮುತ್ತಮಮ್ । ಶುಶ್ರಾವ ರಾಮಚರಿತಂ ತಸ್ಮಿನ್​ ಕಾಲೇಯಥಾಕ್ರಮಮ್ ॥ ೧೪ ॥ ತಂತ್ರೀಲಯಸಮಾಯುಕ್ತಂತ್ರಿಸ್ಥಾನಕರಣಾನ್ವಿತಮ್ । ಸಂಸ್ಕೃತಂ ಲಕ್ಷಣೋಪೇತಂಸಮತಾಲಸಮನ್ವಿತಮ್ ॥ ೧೫ ॥ ಶುಶ್ರಾವ ರಾಮಚರಿತಂ ತಸ್ಮಿನ್​ ಕಾಲೇಪುರಾಕೃತಮ್ । ತಾನ್ಯಕ್ಷರಾಣಿ ಸತ್ಯಾನಿ ಯಥಾವೃತ್ತಾನಿಪೂರ್ವಶಃ ॥ ೧೬ ॥ ಶ್ರುತ್ವಾ ಪುರುಷಶಾರ್ದೂಲೋವಿಸಂಜ್ಞೋ ಬಾಷ್ಪಲೋಚನಃ । ಸ ಮುಹೂರ್ತಮಿವಾಸಂಜ್ಞೋ ವಿನಿಶ್ವಸ್ಯ ಮುಹುರ್ಮುಹುಃ ॥ ೧೭ ॥ ತಸ್ಮಿನ್​ ಗೀತೇ ಯಥಾವೃತ್ತಂ ವರ್ತಮಾನಮಿವಾಶೃಣೋತ್​ । ಪದಾನುಗಾಶ್ಚ ಯೇ ರಾಜ್ಞಸ್ತಾಂ ಶ್ರುತ್ವಾಗೀತಿಸಂಪದಮ್ ॥ ೧೮ ॥ ಅವಾಙ್ಮುಖಾಶ್ಚ ದೀನಾಶ್ಚ ಆಶ್ಚರ್ಯಮಿತಿ ಚಾಬ್ರುವನ್​ । ಪರಸ್ಪರಂ ಚ ಯೇ ತತ್ರ ಸೈನಿಕಾಃಸಂಬಭಾಷಿರೇ ॥ ೧೯ ॥ ಇಮಿದಂ ಕ್ವ ಚ ವರ್ತಾಮಃ ಕಿಮೇತತ್​ಸ್ವಪ್ನದರ್ಶನಮ್ । ಅರ್ಥೋ ಯೋ ನಃ ಪುರಾದೃಷ್ಟಸ್ತಮಾಶ್ರಮಪದೇ ಪುನಃ ॥ ೨೦ ॥ ಶೃಣುಮಃ ಕಿಮಿದಂ ಸ್ವಪ್ನೋ ಗೀತಬಂಧಂಶ್ರಿತೋ ಭವೇತ್​ । ವಿಸ್ಮಯಂ ತೇ ಪರಂ ಗತ್ವಾಶತ್ರುಘ್ನಮಿದಮಬ್ರವನ್​ ॥ ೨೧ ॥ ಸಾಧು ಪೃಚ್ಛ ನರಶ್ರೇಷ್ಠ ವಾಲ್ಮೀಕಿಂಮುನಿಪುಂಗವಮ್ । ಶತ್ರುಘ್ನಸ್ತ್ವಬ್ರವೀತ್​ ಸರ್ವಾನ್​ಕೌತೂಹಲಸಮನ್ವಿತಾನ್​ ॥ ೨೨ ॥ ಸೈನಿಕಾನಕ್ಷಮೋಽಸ್ಮಾಕಂಪರಿಷ್ರಷ್ಟುಮಿಹೇದೃಶಃ । ಆಶ್ಚರ್ಯಾಣಿ ಬಹೂನೀಹಭವಂತ್ಯಸ್ಯಾಶ್ರಮೇ ಮುನೇ ॥ ೨೩ ॥ ನ ತು ಕೌತೂಹಲಾದ್ಯುಕ್ತಮನ್ವೇಷ್ಟುಂತಂ ಮಹಾಮುನಿಮ್ । ಏವಂ ತದ್ವಾಕ್ಯಮುಕ್ತ್ವಾ ಚ ಸೈನಿಕಾನ್​ರಘುನಂದನಃ ॥ ೨೪ ॥ ಅಭಿವಾದ್ಯ ಮಹರ್ಷಿಂ ತಂ ಸ್ವಂ ನಿವೇಶಂಯಯೌ ತದಾ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕಸಪ್ತತಿತಮಃ ಸರ್ಗಃ ಉತ್ತರಕಾಂಡಃ 
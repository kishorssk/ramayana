ಸಪ್ತವಿಂಶಃ ಸರ್ಗಃ - ಸುಮಾಲಿ ವಧಃ ಕೈಲಾಸಂ ಲಂಘಯಿತ್ವಾಥ ದಶಗ್ರೀವಃ ಸರಾವಣಃ । ಆಸಸಾದ ಮಹಾತೇಜಾ ಇಂದ್ರಲೋಕಂ ನಿಶಾಚರಃ ॥ ೧ ॥ ತಸ್ಯ ರಾಕ್ಷಸಸೈನ್ಯಸ್ಯಸಮಂತಾದುಪಯಾಸ್ಯತಃ । ದೇವಲೋಕಂ ಯಯೌ ಶಬ್ದೋ ಮಥ್ಯಮಾನಾರ್ಣವೋಪಮಃ ॥ ೨ ॥ ಶ್ರುತ್ವಾ ತು ರಾವಣಂಪ್ರಾಪ್ತಮಿಂದ್ರಶ್ಚಲಿತ ಆಸನಾತ್​ । ಅಬ್ರವೀತ್ತತ್ರ ತಾನ್​ ದೇವಾನ್​ ಸರ್ವಾನೇನಸಮಾಗತಾನ್​ ॥ ೩ ॥ ಆದಿತ್ಯಾನ್​ ಸವಸೂನ್​ ರುದ್ರಾನ್​ ವಿಶ್ವಾನ್​ಸಾಧ್ಯಾನ್​ ಮರುದ್ಗಣಾನ್​ । ಸಜ್ಜೀಭವತ ಯುದ್ಧಾರ್ಥಂ ರಾವಣಸ್ಯ ದುರಾತ್ಮನಃ ॥ ೪ ॥ ಏವಮುಕ್ತಸ್ತು ಶಕ್ರೇಣ ದೇವಾಃ ಶಕ್ರಸಮಾ ಯುಧಿ । ಸಂನಹ್ಯ ಸುಮಹಾಸತ್ತ್ವಾಯುದ್ಧಶ್ರದ್ಧಾಸಮನ್ವಿತಾಃ ॥ ೫ ॥ ಸ ತು ದೀನಃ ಪರಿತ್ರಸ್ತೋ ಮಹೇಂದ್ರೋರಾವಣಂ ಪ್ರತಿ । ವಿಷ್ಣೋಃ ಸಮೀಪಮಾಗಮ್ಯ ವಾಕ್ಯಮೇತದುವಾಚ ಹ ॥ ೬ ॥ ವಿಷ್ಣೋ ಕಥಂ ಕರಿಷ್ಯಾಮಿಮಹಾವೀರ್ಯಪರಾಕ್ರಮಃ । ಅಸೌ ಹಿ ಬಲವಾನ್​ ರಕ್ಷೋಯುದ್ಧಾರ್ಥಮಭಿವರ್ತತೇ ॥ ೭ ॥ ವರಪ್ರದಾನಾದ್ಬಲವಾನ್ನ ಖಲ್ವನ್ಯೇನಹೇತುನಾ । ತತ್ತು ಸತ್ಯಂ ವಚಃ ಕಾರ್ಯಂಯದುಕ್ತಂ ಪದ್ಮಯೋನಿನಾ ॥ ೮ ॥ ತದ್ಯಥಾ ನಮುಚಿರ್ವೃತ್ರೋ ಬಲಿರ್ನರಕಶಂಬರೌ । ತ್ವದ್ಬಲಂ ಸಮವಷ್ಟಭ್ಯ ಮಯಾದಗ್ಧಾಸ್ತಥಾ ಕುರು ॥ ೯ ॥ ನ ಹ್ಯನ್ಯೋ ದೇವ ದೇವೇಶ ತ್ವಾಮೃತೇ ಮಧುಸೂದನ । ಗತಿಃ ಪರಾಯಣಂ ಚಾಸ್ತಿ ತ್ರೈಲೋಕ್ಯೇಸಚರಾಚರೇ ॥ ೧೦ ॥ ತ್ವಂ ಹಿ ನಾರಾಯಣಃ ಶ್ರೀಮಾನ್​ ಪದ್ಮನಾಭಃ ಸನಾತನಃ । ತ್ವಯೇಮೇ ಸ್ಥಾಪಿತಾ ಲೋಕಾಃ ಶಕ್ರಶ್ಚಾಹಂ ಸುರೇಶ್ವರಃ ॥ ೧೧ ॥ ತ್ವಯಾ ಸೃಷ್ಟಮಿದಂ ಸರ್ವಂತ್ರೈಲೋಕ್ಯಂ ಸಚರಾಚರಮ್ । ತ್ವಾಮೇವ ಭಗವನ್​ ಸರ್ವೇ ಪ್ರವಿಶಂತಿಯುಗಕ್ಷಯೇ ॥ ೧೨ ॥ ತದಾಚಕ್ಷ್ವ ಯಥಾ ತತ್ತ್ವಂ ದೇವದೇವ ಮಮ ಸ್ವಯಮ್ । ಅಪಿ ಚಕ್ರಸಹಾಯಸ್ತ್ವಂ ಯೋತ್ಸ್ಯಸೇರಾವಣಂ ಪ್ರಭೋ ॥ ೧೩ ॥ ಏವಮುಕ್ತಃ ಸ ಶಕ್ರೇಣ ದೇವೋನಾರಾಯಣಃ ಪ್ರಭುಃ । ಅಬ್ರವೀನ್ನ ಪರಿತ್ರಾಸಃ ಕಾರ್ಯಸ್ತೇಶ್ರೂಯತಾಂ ಚ ಮೇ ॥ ೧೪ ॥ ನ ತಾವದೇಷ ದುಷ್ಟಾತ್ಮಾ ಶಕ್ರೋಜೇತುಂ ಸುರಾಸುರೈಃ । ಹಂತುಂ ಚಾಪಿ ಸಮಾಸಾದ್ಯ ವರದಾನೇನದುರ್ಜಯಃ ॥ ೧೫ ॥ ಸರ್ವಥಾ ತು ಮಹತ್​ ಕರ್ಮ ಕರಿಷ್ಯತಿಬಲೋತ್ಕಟಃ । ರಾಕ್ಷಸಃ ಪುತ್ರಸಹಿತೋದೃಷ್ಟಮೇತನ್ನಿಸರ್ಗತಃ ॥ ೧೬ ॥ ಯತ್ತು ಮಾಂ ತ್ವಮಭಾಷಿಷ್ಠಾ ಯುಧ್ಯಸ್ವೇತಿ ಸುರೇಶ್ವರ । ನಾಹಂ ತಂ ಪ್ರತಿಯೋತ್ಸ್ಯಾಮಿ ರಾವಣಂರಾಕ್ಷಸಂ ಯುಧಿ ॥ ೧೭ ॥ ನಾಹತ್ವಾ ಸಮರೇ ಶತ್ರುಂ ವಿಷ್ಣುಃ ಪ್ರತಿನಿವರ್ತತೇ । ದುರ್ಲಭಶ್ಚೈವ ಕಾಮೋಽದ್ಯ ವರಗುಪ್ತಾದ್ಧಿ ರಾವಣಾತ್​ ॥ ೧೮ ॥ ಪ್ರತಿಜಾನೇ ಚ ದೇವೇಂದ್ರ ತ್ವತ್ಸಮೀಪೇ ಶತಕ್ರತೋ । ಭವಿತಾಸ್ಮಿ ಯಥಾಸ್ಯಾಹಂ ರಕ್ಷಸೋಮೃತ್ಯು ಕಾರಣಮ್ ॥ ೧೯ ॥ ಅಹಮೇವ ನಿಹಂತಾಸ್ಮಿ ರಾವಣಂಸಪುರಃಸರಮ್ । ದೇವತಾ ನಂದಯಿಷ್ಯಾಮಿ ಜ್ಞಾತ್ವಾಕಾಲಮುಪಾಗಮತ್​ ॥ ೨೦ ॥ ಏತತ್ತೇ ಕಥಿತಂ ತತ್ತ್ವಂ ದೇವರಾಜಶಚೀಪತೇ । ಯುಧ್ಯಸ್ವ ವಿಗತತ್ರಾಸಃ ಸರ್ವೈಃ ಸಾರ್ಧಂ ಮಹಾಬಲ ॥ ೨೧ ॥ ತತೋ ರುದ್ರಾಃ ಸಹಾದಿತ್ಯಾ ವಸವೋಮರುತೋಽಶ್ವಿನೌ । ಸಂನದ್ಧಾ ನಿರ್ಯಯುಸ್ತೂರ್ಣಂರಾಕ್ಷಸಾನಭಿತಃ ಪುರಾತ್​ ॥ ೨೨ ॥ ಏತಸ್ಮಿನ್ನಂತರೇ ನಾದಃ ಶುಶ್ರುವೇರಜನೀಕ್ಷಯೇ । ತಸ್ಯ ರಾವಣಸೈನ್ಯಸ್ಯ ಪ್ರಯುದ್ಧಸ್ಯ ಸಮಂತತಃ ॥ ೨೩ ॥ ತೇ ತೇ ಪ್ರಯುದ್ಧಾ ಮಹಾವೀರ್ಯಾ ಹ್ಯನ್ಯೋನ್ಯಮಭಿವೀಕ್ಷ್ಯ ವೈ । ಸಂಗ್ರಾಮಮೇವಾಭಿಮುಖಾ ಹ್ಯಭ್ಯವರ್ತಂತ ಹೃಷ್ಟವತ್​ ॥೨೪ ತತೋ ದೈವತಸೈನ್ಯಾನಾಂ ಸಂಕ್ಷೋಭಃ ಸಮಜಾಯತ । ತದಕ್ಷಯಂ ಮಹಾಸೈನ್ಯಂ ದೃಷ್ಟ್ವಾಸಮರಮೂರ್ಧನಿ ॥ ೨೫ ॥ ತತೋ ಯುದ್ಧಂ ಸಮಭವದ್ದೇವದಾನವರಕ್ಷಸಾಮ್ । ಘೋರಂ ತುಮುಲನಿರ್ಹಾ್ರದಂನಾನಾಪ್ರಹರಣೋದ್ಯತಮ್ ॥ ೨೬ ॥ ಏತಸ್ಮಿನ್ನಂತರೇ ಶೂರಾ ರಾಕ್ಷಸಾಘೋರದರ್ಶನಾಃ । ಯುದ್ಧಾರ್ಥಂ ಸಮವರ್ತಂತ ಸಚಿವಾರಾವಣಸ್ಯ ತೇ ॥ ೨೭ ॥ ಮಾರೀಚಶ್ಚ ಪ್ರಹಸ್ತಶ್ಚಮಹಾಪಾರ್ಶ್ವಮಹೋದರೌ । ಅಕಂಪನೋ ನಿಕುಂಭಶ್ಚ ಶುಕಃ ಸಾರಣಏವಚ॥ ೨೮ ॥ ಸಂಹ್ಲಾದೋ ಧೂಮಕೇತುಶ್ಚಮಹಾದಂಷ್ಟ್ರೋ ಘಟೋದರಃ । ಜಂಬುಮಾಲೀ ಮಹಾಹ್ರಾದೋ ವಿರೂಪಾಕ್ಷಶ್ಚರಾಕ್ಷಸಃ ॥ ೨೯ ॥ ಸುಪ್ತಘ್ನೋ ಯಜ್ಞಕೋಪಶ್ಚದುರ್ಮುಖೋ ದೂಷಣಃ ಖರಃ । ತ್ರಿಶಿರಾಃ ಕರವೀರಾಕ್ಷಃ ಸೂರ್ಯಶತ್ರುಶ್ಚ ರಾಕ್ಷಸಃ ॥ ೩೦ ॥ ಮಹಾಕಾಯೋಽತಿಕಾಯಶ್ಚ ದೇವಾಂತಕನರಾಂತಕೌ । ಏತೈಃ ಸರ್ವೈಃ ಪರಿವೃತೋ ಮಹಾವೀರ್ಯೋಮಹಾಬಲಃ ॥ ೩೧ ॥ ರಾವಣಸ್ಯಾರ್ಯಕಃ ಸೈನ್ಯಂ ಸುಮಾಲೀಪ್ರವಿವೇಶ ಹ । ಸದೈವತಗಣಾನ್​ ಸರ್ವನ್ನಾನಾಪ್ರಹರಣೈಃಶಿತೈಃ ॥ ೩೨ ॥ ವ್ಯಧ್ವಂಸಯತ್​ ಸುಸಂಕ್ರುದ್ಧೋವಾಯುರ್ಜಲಧರಾನಿವ । ತದ್ದೈವತಬಲಂ ರಾಮ ಹನ್ಯಮಾನಂ ನಿಶಾಚರೈಃ ॥ ೩೩ ॥ ಪ್ರಣುನ್ನಂ ಸರ್ವತೋ ದಿಗ್ಭ್ಯಃ ಸಿಂಹನುನ್ನಾ ಮೃಗಾ ಇವ । ಏತಸ್ಮಿನ್ನಂತರೇ ಶೂರೋವಸೂನಾಮಷ್ಟಮೋ ವಸುಃ ॥ ೩೪ ॥ ಸಾವಿತ್ರ ಇತಿ ವಿಖ್ಯಾತಃ ಪ್ರವಿವೇಶರಣಾಜಿರಮ್ । ಸೈನ್ಯೈಃ ಪರಿವೃತೋ ಹೃಷ್ಟೋನಾನಾಪ್ರಹರಣೋದ್ಯತೈಃ ॥ ೩೫ ॥ ತ್ರಾಸಯನ್​ ಶತ್ರುಸೈನ್ಯಾನಿ ಸಿಂಹಃ ಕ್ಷುದ್ರಮೃಗಾನಿವ । ತಥಾದಿತ್ಯೌ ಮಹಾವೀರ್ಯೌ ತ್ವಸ್ಟಾ ಪೂಷಾ ಚದಂಶಿತೌ ॥ ೩೬ ॥ ನಿರ್ಭಯೌ ಸಹ ಸೈನ್ಯೇನ ತದಾಪ್ರವಿಶತಾಂ ರಣೇ । ತತೋ ಯುದ್ಧಂ ಸಮಭವತ್​ ಸುರಾಣಾಂಸಹ ರಾಕ್ಷಸೈಃ ॥ ೩೭ ॥ ಕ್ರುದ್ಧಾನಾಂ ರಕ್ಷಸಾಂ ಕೀರ್ತಿಂಸಮರೇಷ್ವನಿವರ್ತಿನಾಮ್ । ತತಸ್ತೇ ರಾಕ್ಷಸಾಃ ಸರ್ವೇ ವಿಬುಧಾನ್​ಸಮರೇ ಸ್ಥಿತಾನ್​ ॥ ೩೮ ॥ ನಾನಾಪ್ರಹರಣೈರ್ಘೋರೈರ್ಜಘ್ನುಃಶತಸಹಸ್ರಶಃ । ದೇವಾಶ್ಚ ರಾಕ್ಷಸಾನ್​ ಘೋರಾನ್​ಮಹಾಬಲಪರಾಕ್ರಮಾನ್​ ॥ ೩೯ ॥ ಸಮರೇ ವಿಮಲೈಃ ಶಸ್ತ್ರೈರುಪನಿನ್ಯುರ್ಯಮಕ್ಷಯಮ್ । ಏತಸ್ಮಿನ್ನಂತರೇ ರಾಮ ಸುಮಾಲೀ ನಾಮರಾಕ್ಷಸಃ ॥ ೪೦ ॥ ನಾನಾಪ್ರಹರಣೈಃ ಕ್ರುದ್ಧಸ್ತತ್ಸೈನ್ಯಂಸೋಽಭ್ಯವರ್ತತ । ಸ ದೈವತಬಲಂ ಸರ್ವಂ ನಾನಾಪ್ರಹರಣೈಃ ಶಿತೈಃ ॥ ೪೧ ॥ ವ್ಯಧ್ವಂಸಯತ ಸಂಕ್ರುದ್ಧೋವಾಯುರ್ಜಲಧರಂ ಯಥಾ । ತೇ ಮಹಾಬಾಣವರ್ಷೈಶ್ಚ ಶೂಲಪ್ರಾಸೈಃ ಸುದಾರುಣೈಃ ॥ ೪೨ ॥ ಹನ್ಯಮಾನಾಃ ಸುರಾಃ ಸರ್ವೇ ನವ್ಯತಿಷ್ಠಂತ ಸಂಹತಾಃ । ತತೋ ವಿದ್ರಾವ್ಯಮಾಣೇಷು ದೇವತೇಷುಸುಮಾಲಿನಾ ॥ ೪೩ ॥ ವಸೂನಾಮಷ್ಟಮಃ ಕ್ರುದ್ಧಃ ಸಾವಿತ್ರೋವೈ ವ್ಯವಸ್ಥಿತಃ । ಸಂವೃತಃ ಸ್ವೈರಥಾನೀಕೈಃ ಪ್ರಹರಂತಂನಿಶಾಚರಮ್ ॥ ೪೪ ॥ ವಿಕ್ರಮೇಣ ಮಹಾತೇಜಾ ವಾರಯಾಮಾಸಸಂಯುಗೇ । ತತಸ್ತಯೋರ್ಮಹಾಯುದ್ಧಮಭವದ್ರೋಮಹರ್ಷಣಮ್ ॥ ೪೫ ॥ ಸುಮಾಲಿನೋ ವಸೋಶ್ಚೈವಸಮರೇಷ್ವನಿವರ್ತಿನೋಃ । ತತಸ್ತಸ್ಯ ಮಹಾಬಾಣೈರ್ವಸುನಾಸುಮಹಾತ್ಮನಾ ॥ ೪೬ ॥ ನಿಹತಃ ಪನ್ನಗರಥಃ ಕ್ಷಣೇನ ವಿನಿಪಾತಿತಃ। ಹತ್ವಾ ತು ಸಂಯುಗೇ ತಸ್ಯ ರಥಂಬಾಣಶತೈಶ್ಚಿತಮ್ ॥ ೪೭ ॥ ಗದಾಂ ತಸ್ಯ ವಧಾರ್ಥಾಯ ವಸುರ್ಜಗ್ರಾಹಪಾಣಿನಾ । ತತಃ ಪ್ರಗೃಹ್ಯ ದೀಪ್ತಾಗ್ರಾಂ ಕಾಲದಂಡೋಪಮಾಂ ಗದಾಮ್ ॥ ೪೮ ॥ ತಾಂ ಮೂರ್ಧ್ನಿ ಪಾತಯಾಮಾಸ ಸಾವಿತ್ರೋವೈ ಸುಮಾಲಿನಃ । ಸಾ ತಸ್ಯೋಪರಿ ಚೋಲ್ಕಾಭಾ ಪತಂತೀವ ಬಭೌಗದಾ ॥ ೪೯ ॥ ಇಂದ್ರಪ್ರಮುಕ್ತಾ ಗರ್ಜಂತೀ ಗಿರಾವಿವಮಹಾಶನಿಃ । ತಸ್ಯ ನೈವಾಸ್ಥಿ ನ ಶಿರೋ ನ ಮಾಂಸಂದದೃಶೇ ತದಾ ॥ ೫೦ ॥ ಗದಯಾ ಭಸ್ಮತಾಂ ನೀತಂ ನಿಹತಸ್ಯ ರಣಾಜಿರೇ । ತಂ ದೃಷ್ಟ್ವಾ ನಿಹತಂ ಸಂಖ್ಯೇರಾಕ್ಷಸಾಸ್ತೇ ಸಮಂತತಃ ॥ ೫೧ ॥ ವ್ಯದ್ರವನ್​ ಸಹಿತಾಃ ಸರ್ವೇಕ್ರೋಶಮಾನಾಃ ಪರಸ್ಪರಮ್ । ವಿದ್ರಾಮ್ಯಮಾಣಾ ವಸುನಾ ರಾಕ್ಷಸಾನಾವತಸ್ಥಿರೇ ॥ ೫೨ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಸಪ್ತವಿಂಶಃ ಸರ್ಗಃ ಉತ್ತರಕಾಂಡಃ 
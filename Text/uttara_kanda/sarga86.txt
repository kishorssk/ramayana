ಷಡಶೀತಿತಮಃ ಸರ್ಗಃ - ಬ್ರಹ್ಮಹತ್ಯಾತರಣಮ್ ತದಾ ವೃತ್ರವಧಂ ಸರ್ವಮಖಿಲೇನ ಸಲಕ್ಷ್ಮಣಃ । ಕಥಯಿತ್ವಾ ನರಶ್ರೇಷ್ಠಃ ಕಥಾಶೇಷಂಪ್ರಚಕ್ರಮೇ ॥ ೧ ॥ ತತೋ ಹತೇ ಮಹಾವೀರ್ಯೇ ವೃತ್ರೇ ದೇವಭಯಂಕರೇ । ಬ್ರಹ್ಮಹತ್ಯಾವೃತಃ ಶಕ್ರಃ ಸಂಜ್ಞಾಂಲೇಭೇ ನ ವೃತ್ರಹಾ ॥ ೨ ॥ ಸೋಽತಮಾಶ್ರಿತ್ಯ ಲೋಕಾನಾಂನಷ್ಟಸಂಜ್ಞೋ ವಿಚೇತನಃ । ಕಾಲಂ ತತ್ರಾವಸತ್​ ಕಂಚಿದ್ವೇಷ್ಟಮಾನಇವೋರಗಃ ॥ ೩ ॥ ಅಥ ನಷ್ಟೇ ಸಹಸ್ರಾಕ್ಷೇ ಉದ್ವಿಗ್ನಮಭವಜ್ಜಗತ್​ । ಭೂಮಿಶ್ಚ ಧ್ವಸ್ತಸಂಕಾಶಾ ನಿಃಸ್ನೇಹಾಶುಷ್ಕಕಾನನಾ ॥ ೪ ॥ ನಿಃಸ್ರೋತಸಶ್ಚ ತೇ ಸರ್ವೇ ಹ್ರದಾಶ್ಚಸರಿತಸ್ತಥಾ । ಸಂಕ್ಷೋಭಶ್ಚೈವಸತ್ತ್ವಾನಾಮವಾವೃಷ್ಟಿ ಕೃತೋಭವತ್​ ॥ ೫ ॥ ಕ್ಷೀಯಮಾಣೇ ತು ಲೋಕೇಽಸ್ಮಿನ್​ಸಂಭ್ರಾಂತಮನಸಃ ಸುರಾಃ । ಯದುಕ್ತಂ ವಿಷ್ಣುನಾ ಪೂರ್ವಂ ತಂಯಜ್ಞಂ ಸಮುಪಾನಯನ್​ ॥ ೬ ॥ ತತಃ ಸರ್ವೇ ಸುರಗಣಾಃ ಸೋಪಾಧ್ಯಾಯಾಃ ಸಹರ್ಷಿಭಿಃ । ತಂ ದೇಶಂ ಸಮುಪಾಜಗ್ಮುರ್ಯತ್ರೇಂದ್ರೋಭಯಮೋಹಿತಃ ॥ ೭ ॥ ತೇ ತು ದೃಷ್ಟ್ವಾ ಸಹಸ್ರಾಕ್ಷಮಾವೃತಂಬ್ರಹ್ಮಹತ್ಯಯಾ । ತಂ ಪುರಸ್ಕೃತ್ಯದೇವೇಶಮಶ್ವಮೇಧಮುಪಾಕ್ರಮನ್​ ॥ ೮ ॥ ತತೋಽಶ್ವಮೇಧಃ ಸುಮಹಾನ್​ಮಹೇಂದ್ರಸ್ಯ ಮಹಾತ್ಮನಃ । ವವೃಧೇ ಬ್ರಹ್ಮಹತ್ಯಾಯಾಃ ಪಾವನಾರ್ಥಂನರೇಶ್ವರ ॥ ೯ ॥ ತತೋ ಯಜ್ಞೇ ಸಮಾಪ್ತೇ ತುಬ್ರಹ್ಮಹತ್ಯಾ ಮಹಾತ್ಮನಃ । ಅಭಿಗಮ್ಯಾಬ್ರವೀದ್ವಾಕ್ಯಂ ಕ್ವ ಮೇ ಸ್ಥಾನಂವಿಧಾಸ್ಯಥ ॥ ೧೦ ॥ ತೇ ತಾಮೂಚುಸ್ತದಾ ದೇವಾಸ್ತುಷ್ಟಾಃ ಪ್ರೀತಿಸಮನ್ವಿತಾಃ । ಚಚುರ್ಧಾ ವಿಭಜಾತ್ಮಾನಮಾತ್ಮನೈವ ದುರಾಸದೇ ॥ ೧೧ ॥ ದೇವಾನಾಂ ಭಾಷಿತಂ ಶ್ರುತ್ವಾ ಬ್ರಹ್ಮಹತ್ಯಾ ಮಹಾತ್ಮನಾಮ್ । ಸಂದಧೌ ಸ್ಥಾನಮನ್ಯತ್ರ ವರಯಾಮಾಸದುರ್ವಸಾ ॥ ೧೨ ॥ ಏಕೇನಾಂಶೇತ ವತ್ಸ್ಯಾಮಿ ಪೂರ್ಣೋದಾಸುನದೀಷು ವೈ । ಚತುರೋ ವಾರ್ಷಿಕಾನ್​ ಮಾಸಾನ್​ ದರ್ಪಘ್ನೀಕಾಮವಾರಿಣೀ ॥ ೧೩ ॥ ಭೂಮ್ಯಾಮಹಂ ಸರ್ವಕಾಲಮೇಕೇನಾಂಶೇನ ದುರ್ವಸಾ । ವಸಿಷ್ಯಾಮಿ ನ ಸಂದೇಹಃ ಸತ್ಯೇನೈತದ್ಬ್ರವೀಮಿ ವಃ ॥ ೧೪ ॥ ಯೋಽಯಮಂಶಸ್ತೃತೀಯೋ ಮೇಸ್ತ್ರೀಷು ಯೌವನಶಾಲಿಷು । ತ್ರಿರಾತ್ರಂ ದರ್ಪಪೂರ್ಣಾಸು ವಸಿಷ್ಯೇದರ್ಪಘಾತಿನೀ ॥ ೧೫ ॥ ಹಂತಾರೋ ಬ್ರಾಹ್ಮಣಾನ್​ ಯೇ ತುಮೃಷಾಪೂರ್ವಮದೂಷಕಾನ್​ । ತಾಂಶ್ಚತುರ್ಥೇನ ಭಾಗೇನ ಸಂಶ್ರಯಿಷ್ಯೇ ಸುರರ್ಷಭಾಃ ॥ ೧೬ ॥ ಪ್ರತ್ಯೂಚುಸ್ತಾಂ ತತೋ ದೇವಾ ಯಥಾವದಸಿ ದುರ್ವಸೇ । ತಥಾ ಭವತು ತತ್​ ಸರ್ವಂ ಸಾಧಯಸ್ವಯದೀಪ್ಸಿತಮ್ ॥ ೧೭ ॥ ತತಃ ಪ್ರೀತ್ಯಾನ್ವಿತಾ ದೇವಾಃ ಸಹಸ್ರಾಕ್ಷಂವವಂದಿರೇ । ವಿಜ್ವರಃ ಸ ಚ ಪೂತಾತ್ಮಾ ವಾಸವಃ ಸಮಪದ್ಯತ ॥ ೧೮ ॥ ಪ್ರಶಾಂತಂ ಚ ಜಗತ್​ ಸರ್ವಂ ಸಹಸ್ರಾಕ್ಷೇಪ್ರತಿಷ್ಠಿತೇ । ಯಜ್ಞಂ ಚಾದ್ಭುತಸಂಕಾಶಂ ತದಾಶಕ್ರೋಽಭ್ಯಪೂಜಯತ್​ ॥ ೧೯ ॥ ಈದೃಶೋ ಹ್ಯಶ್ವಮೇಧಸ್ಯ ಪ್ರಭಾವೋರಘುನಂದನ । ಯಜಸ್ವ ಸುಮಹಾಭಾಗ ಹಯಮೇಧೇನಪಾರ್ಥಿವ ॥ ೨೦ ॥ ಇತಿ ಲಕ್ಷ್ಮಣವಾಕ್ಯಮುತ್ತಮಂ ನೃಪತಿರತೀವ ಮನೋಹರಂಮಹಾತ್ಮಾ । ಪರಿತೋಷಮವಾಪ ಹೃಷ್ಟಚೇತಾನಿ ಶಮಯ್ಯೇಂದ್ರಸಮಾನವಿಕ್ರಮೌಜಾಃ ॥೨೧ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಷಡಶೀತಿತಮಃ ಸರ್ಗಃ ಉತ್ತರಕಾಂಡಃ 
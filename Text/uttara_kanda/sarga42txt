ದ್ವಿಚತ್ವಾರಿಂಶಃ ಸರ್ಗಃ - ರಾಮಸೀತಾವಿಹಾರಃ ಸ ವಿಸೃಜ್ಯ ತತೋ ರಾಮಃ ಪುಷ್ಪಕಂಹೇಮಭೂಷಿತಮ್ । ಪ್ರವಿವೇಶ ಮಹಾಬಾಹುರಶೋಕವನಿಕಾಂತದಾ ॥ ೧ ॥ ಚಂದನಾಗರುಚೂತೈಶ್ಚತುಂಗಕಾಲೇಯಕೈರಪಿ । ದೇವದಾರುವನೈಶ್ಚಾಪಿಸಮಂತಾದುಪಶೋಭಿತಮ್ ॥ ೨ ॥ ಚಂಪಕಾಶೋಕಪುನ್ನಾಗಮಧೂಕಪನ ಸಾಸನೈಃ । ಶೋಭಿತಾಂ ಪಾರಿಜಾತೈಶ್ಚವಿಧೂಮಜ್ವಲನಪ್ರಭೈಃ ॥ ಲೋಧ್ರನೀಪಾರ್ಜುನೈರ್ನಾಗೈಃ ಸಪ್ತಪರ್ಣಾತಿಮುಕ್ತಕೈಃ । ಮಂದಾರಕದಲೀಗುಲ್ಮಲತಾಜಾಲಸಮಾವೃತಾಮ್ ॥ ೪ ॥ ಪ್ರಿಯಂಗುಭಿಃ ಕದಂಬೈಶ್ಚ ತಥಾ ಚಬಕುಲೈರಪಿ । ಜಂಬೂಭಿರ್ದಾಡಿಮೈಶ್ಚೈವ ಕೋವಿದಾರೈಶ್ಚಶೋಭಿತಾಮ್ ॥ ೫ ॥ ಸರ್ವದಾ ಕುಸುಮೈ ರಮ್ಯೈಃ ಫಲವದ್ಭಿರ್ಮನೋರಮೈಃ । ದಿವ್ಯಗಂಧರಸೋಪೇತೈಸ್ತರುಣಾಂಕುರಪಲ್ಲವೈಃ ॥ ೬ ॥ ತಥೈವ ತರುಭಿರ್ದಿವ್ಯೈಃ ಶಿಲ್ಪಿಭಿಃ ಪರಿಕಲ್ಪಿತೈಃ । ಚಾರುಪಲ್ಲವಪುಷ್ಪಾಢ್ಯೈರ್ಮತ್ತಭ್ರಮರಸಂಕುಲೈಃ ॥ ೭ ॥ ಕೋಕಿಲೈರ್ಭೃಂಗರಾಜೈಶ್ಚನಾನಾವರ್ಣೈಶ್ಚ ಪಕ್ಷಿಭಿಃ । ಶೋಭಿತಾಂ ಶತಶಶ್ಚಿತ್ರಾಂ ಚೂತವೃಕ್ಷಾವಸಂತಕೈಃ ॥ ಶಾತಕುಂಭನಿಭಾಃ ಕೇಚಿತ್​ ಕೇಚಿದಗ್ನಿಶಿಖೋಪಮಾಃ । ನೀಲಾಂಜನನಿಭಾಶ್ಚಾನ್ಯೇ ಭಾಂತಿ ತತ್ರತ್ಯಪಾದಪಾಃ ॥ ೯ ॥ ಸುರಭೀಣಿ ಚ ಪುಷ್ಪಾಣಿ ಮಾಲ್ಯಾನಿ ವಿವಿಧಾನಿಚ । ದೀರ್ಘಿಕಾ ವಿವಿಧಾಕಾರಾಃ ಪೂರ್ಣಾಃ ಪರಮವಾರಿಣಾ॥ ೧೦ ॥ ಮಾಣಿಕ್ಯವೃತಸೋಪಾನಾಃಸ್ಫಟಿಕಾಂತರಕುಟ್ಟಿಮಾಃ । ಫುಲ್ಲಪದ್ಮೋತ್ಪಲವನಾಶ್ಚಕ್ರವಾಕೋ ಪಶೋಭಿತಾಃ ॥ ೧೧ ॥ ದಾತ್ಯೂಹಶುಕಸಂಘುಷ್ಟಾ ಹಂಸಸಾರಸನಾದಿತಾಃ । ತರುಭಿಃ ಪುಷ್ಪವದ್ಭಿಶ್ಚತೀರಜೈರುಪಶೋಭಿತಾಃ ॥ ೧೨ ॥ ಪ್ರಾಕಾರೈರ್ವಿವಿಧಾಕಾರೈಃ ಶೋಭಿತಾಶ್ಚಶಿಲಾತಲೈಃ । ತತ್ರೈವ ಚ ವನೋದ್ದೇಶೇ ವೈಡೂರ್ಯಮಣಿಸಂನಿಭೈಃ ॥೧೩ ಶಾದ್ವಲೈಃ ಪರಮೋಪೇತಾಂಪುಷ್ಪಿತದ್ರುಮಕಾನನಾಮ್ । ತತ್ರ ಸಂಘರ್ಷಜಾತಾನಾಂ ವೃಕ್ಷಾಣಾಂಪುಷ್ಪಶಾಲಿನಾಮ್ ॥ ೧೪ ॥ ಪ್ರಸ್ತರಾಃ ಪುಷ್ಪಶಬಲಾನಭಸ್ತಾರಾಗಣೈರಿವ । ನಂದನಂ ಹಿ ಯಥೇಂದ್ರಸ್ಯ ಬ್ರಾಹ್ಮಂಚೈತ್ರರಥಂ ಯಥಾ ॥ ೧೫ ॥ ತಥಾಭೂತಂ ಹಿ ರಾಮಸ್ಯ ಕಾನನಂಸಂನಿವೇಶನಮ್ । ಬಹ್ವಾಸನಗೃಹೋಪೇತಾಂಲತಾಗೃಹಸಮಾವೃತಾಮ್ ॥ ೧೬ ॥ ಅಶೋಕವನಿಕಾಂ ಸ್ಫೀತಾಂ ಪ್ರವಿಶ್ಯ ರಘುನಂದನಃ । ಆಸನೇ ಚ ಶುಭಾಕಾರೇಪುಷ್ಪಪ್ರಕರಭೂಷಿತೇ ॥ ೧೭ ॥ ಕುಥಾಸ್ತರಣಸಂವೀತೇ ರಾಮಃ ಸಂನಿಷಸಾದಹ । ಸೀತಾಮಾದಾಯ ಹಸ್ತೇನ ಮಧುಮೈರೇಯಕಂ ಶುಚಿ ॥ ೧೮ ॥ ಪಾಯಯಾಮಾಸ ಕಾಕುತ್ಸ್ಥಃ ಶಚೀಮಿವಪುರಂದರಃ । ಮಾಂಸಾನಿ ಚ ಸುಮೃಷ್ಟಾನಿ ಫಲಾನಿ ವಿವಿಧಾನಿ ಚ॥ ೧೯ ॥ ರಾಮಸ್ಯಾಭ್ಯವಹಾರಾರ್ಥಂಕಿಂಕರಾಸ್ತೂರ್ಣಮಾಹರನ್​ । ಉಪಾನೃತ್ಯಂಶ್ಚ ರಾಜಾನಾಂನೃತ್ಯಗೀತವಿಶಾರದಾಃ ॥ ೨೦ ಬಾಲಾಶ್ಚ ರೂಪವತ್ಯಶ್ಚ ಸ್ತ್ರಿಯಃ ಪಾನವಶಾನುಗಾಃ । ಉಪಾನೃತ್ಯಂತ ಕಾಕುತ್ಸ್ಥಂ ನೃತ್ಯಗೀತವಿಶಾರದಾಃ ॥ ೨೧ ॥ ಮನೋಽಭಿರಾಮಾ ರಾಮಾಸ್ತಾ ರಾಮೋರಮಯತಾಂ ವರಃ । ರಮಯಾಮಾಸ ಧರ್ಮಾತ್ಮಾ ನಿತ್ಯಂಪರಮಭೂಷಿತಃ ॥ ೨೨ ॥ ಸ ತಯಾ ಸೀತಯಾ ಸಾರ್ಧಮಾಸೀನೋವಿರರಾಜ ಹ । ಅರುಂಧತ್ಯಾ ಸಹಾಸೀನೋ ವಸಿಷ್ಠ ಇವತೇಜಸಾ ॥ ೨೩ ॥ ಏವಂ ರಾಮೋ ಮುದಾ ಯುಕ್ತಃ ಸೀತಾಂಸುರಸುತೋಪಮಾಂ । ರಮಯಾಮಾಸ ವೈದೇಹೀಮಹನ್ಯಹನಿದೇವವತ್​ ॥ ೨೪ ॥ ತಥಾ ತಯೋರ್ವಿಹರತೋಃ ಸೀತಾರಾಘವಯೋಶ್ಚಿರಮ್ । ಅತ್ಯಕ್ರಾಮಚ್ಛುಭಃ ಕಾಂತಃ ಶಿಶಿರೋಭೋಗದಃ ಸದಾ ॥ ೨೫ ॥ ಪ್ರಾಪ್ತಯೋರ್ವಿವಿಧಾನ್​ ಭೋಗಾನತೀತಃ ಶಿಶಿರಾಗಮಃ । ಪೂರ್ವಾಹ್ಣೇ ಧರ್ಮಕಾರ್ಯಾಣಿ ಕೃತ್ವಾಧರ್ಮೇಣ ಧರ್ಮವಿತ್​ ॥ ೨೬ ॥ ಶೇಷಂದಿವಸಭಾಗಾರ್ಧಮಂತಃಪುರಗತೋಽಭ ವತ್​ । ಸೀತಾಪಿ ದೇವಕಾರ್ಯಾಣಿ ಕೃತ್ವಾ ಪೌರ್ವಾಹ್ಣಿಕಾನಿವೈ ॥ ೨೭ ॥ ಶ್ವಶ್ರೂಣಾಮಕರೋತ್​ ಪೂಜಾಂಸರ್ವಾಸಾಮವಿಶೇಷತಃ । ಅಭ್ಯಗಚ್ಛತ್ತತೋ ರಾಮಂವಿಚಿತ್ರಾಭರಣಾಂಬರಾ ॥ ೨೮ ॥ ತ್ರಿವಿಷ್ಟಪೇ ಸಹಸ್ರಾಕ್ಷಮುಪವಿಷ್ಟಮಯಥಾ ಶಚೀ । ದೃಷ್ಟ್ವಾ ತು ರಾಘವಃ ಪತ್ನೀಂಕಲ್ಯಾಣೇನ ಸಮನ್ವಿತಾಮ್ ॥ ೨೯ ॥ ಪ್ರಹರ್ಷಮತುಲಂ ಲೇಭೇ ಸಾಧು ಸಾಧ್ವಿತಿ ಚಾಬ್ರವೀತ್​ । ಅಬ್ರವೀಚ್ಚ ವರಾರೋಹಾಂ ಸೀತಾಂಸುರಸುತೋಪಮಾಮ್ ॥ ೩೦ ॥ ಅಪತ್ಯಲಾಭೋ ವೈದೇಹಿ ತ್ವಯಿ ಮೇ ಸಮುಪಸ್ಥಿತಃ । ಕಿಮಿಚ್ಛಸಿ ವರಾರೋಹೇ ಕಾಮಃ ಕಿಂಕ್ರಿಯತಾಂ ತವ ॥ ೩೧ ॥ ಸ್ಮಿತಂ ಕೃತ್ವಾ ತು ವೈದೇಹೀ ರಾಮಂವಾಕ್ಯಮಥಾಬ್ರವೀತ್​ । ತಪೋವನಾನಿ ಪುಣ್ಯಾನಿ ದ್ರಷ್ಟುಮಿಚ್ಛಾಮಿರಾಘವ ॥ ೩೨ ॥ ಗಂಗಾತೀರೋಪವಿಷ್ಟಾನಾಮೃಷೀಣಾಮಗ್ರತೇಜಸಾಮ್ । ಫಲಮೂಲಾಶಿನಾಂ ದೇವ ಪಾದಮೂಲೇಷುವರ್ತಿತುಮ್ ॥ ೩೩ ॥ ಏಷ ಮೇ ಪರಮಃ ಕಾಮೋಯನ್ಮೂಲಫಲಭೋಜಿನಾಮ್ । ಅಪ್ಯೇಕರಾತ್ರಂ ಕಾಕುತ್ಸ್ಥ ನಿವಸೇಯಂತಪೋವನೇ ॥ ೩೪ ॥ ತಥೇತಿ ಚ ಪ್ರತಿಜ್ಞಾತಂ ರಾಮೇಣಾಕ್ಲಿಷ್ಟಕರ್ಮಣಾ । ವಿಸ್ರಬ್ಧಾ ಭವ ವೈದೇಹಿ ಶ್ವೋಗಮಿಷ್ಯಸ್ಯಸಂಶಯಮ್ ॥ ಏವಮುಕ್ತ್ವಾತು ಕಾಕುತ್ಸ್ಥೋ ಮೈಥಿಲೀಂ ಜನಕಾತ್ಮಜಾಮ್ । ಮಧ್ಯಕಕ್ಷ್ಯಾಂತರಂ ರಾಮೋ ನಿರ್ಜಗಾಮಸುಹೃದ್ವೃತಃ ॥ ೩೬ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ದ್ವಿಚತ್ವಾರಿಂಶಃ ಸರ್ಗಃ ಉತ್ತರಕಾಂಡಃ 
ಪಂಚೋತ್ತರಶತತಮಃ ಸರ್ಗಃ - ದುರ್ವಾಸೋಽಭಿಗಮಃ ತಥಾ ತಯೋಃ ಸಂವದತೋರ್ದುರ್ವಾಸಾಭಗವಾನೃಷಿಃ । ರಾಮಸ್ಯ ದರ್ಶನಾಕಾಂಕ್ಷೀರಾಜದ್ವಾರಮುಪಾಗಮತ್​ ॥ ಸೋಽಭಿಗಮ್ಯ ತು ಸೌಮಿತ್ರಿಮುವಾಚಋಷಿಸತ್ತಮಃ । ರಾಮಂ ದರ್ಶಯ ಮೇ ಶೀಘ್ರಂ ಪುರಾಮೇರ್ಽಥೋಽತಿವರ್ತತೇ ॥ ೨ ॥ ಮುನೇಸ್ತು ಭಾಷಿತಂ ಶ್ರುತ್ವಾ ಲಕ್ಷ್ಮಣಃಪರವೀರಹಾ । ಅಭಿವಾದ್ಯ ಮಹಾತ್ಮಾನಂ ವಾಕ್ಯಮೇತದುವಾಚ ಹ ॥ ೩ ॥ ಕಿಂ ಕಾರ್ಯಂಬ್ರೂಹಿ ಭಗವನ್​ ಕೋ ವಾರ್ಥಃ ಕಿಂ ಕರೋಮ್ಯಹಂ । ವ್ಯಗ್ರೋ ಹಿ ರಾಘವೋ ಬ್ರಹ್ಮನ್​ಮುಹೂರ್ತಂ ಪ್ರತಿಪಾಲ್ಯತಾಮ್ ॥ ೪ ॥ ತಚ್ಛ್ರುತ್ವಾ ಋಷಿಶಾರ್ದೂಲಃ ಕ್ರೋಧೇನಕಲುಷೀಕೃತಃ । ಉವಾಚ ಲಕ್ಷ್ಮಣಂ ವಾಕ್ಯಂ ನಿರ್ದಹನ್ನಿವ ಚಕ್ಷುಷಾ ॥ ೫ ॥ ಅಸ್ಮಿನ್​ ಕ್ಷಣೇ ಮಾಂ ಸೌಮಿತ್ರೇ ರಾಮಾಯಪ್ರತಿವೇದಯ । ಅಸ್ಮಿನ್​ ಕ್ಷಣೇ ಮಾಂ ಸೌಮಿತ್ರೇನಿವೇದಯಸೇ ಯದಿ ॥ ೬ ॥ ವಿಷಯಂ ತ್ವಾಂ ಪುರಂ ಚೈವ ಶಪಿಷ್ಯೇರಾಘವಂ ತಥಾ । ಭರತಂ ಚೈವ ಸೌಮಿತ್ರೇ ಯುಷ್ಮಾಕಂಯಾ ಚ ಸಂತತಿಃ ॥ ೭ ॥ ನ ಹಿ ಶಕ್ಷ್ಯಾಮ್ಯಹಂ ಭೂಯೋ ಮನ್ಯುಂ ಧಾರಯಿತುಂ ಹೃದಿ । ತಚ್ಛ್ರುತ್ವಾ ಘೋರಸಂಕಾಶಂ ವಾಕ್ಯಂತಸ್ಯ ಮಹಾತ್ಮನಃ ॥ ೮ ॥ ಚಿಂತಯಾಮಾಸ ಮನಸಾ ತಸ್ಯ ವಾಕ್ಯಸ್ಯ ನಿಶ್ಚಯಮ್ । ಏಕಸ್ಯ ಮರಣಂ ಮೇಽಸ್ತು ಮಾಭೂತ್​ಸರ್ವವಿನಾಶನಮ್ ॥ ೯ ॥ ಇತಿ ಬುದ್ಧ್ಯಾ ವಿನಿಶ್ಚಿತ್ಯ ರಾಘವಾಯನ್ಯವೇದಯತ್​ । ಲಕ್ಷ್ಮಣಸ್ಯ ವಚಃ ಶ್ರುತ್ವಾ ರಾಮಃ ಕಾಲಂವಿಸೃಜ್ಯ ಚ ॥ ೧೦ ॥ ನಿಃಸೃತ್ಯ ತ್ವರಿತಂ ರಾಜಾ ಅತ್ರೇಃ ಪುತ್ರಂದದರ್ಶ ಹ । ಸೋಽಭಿವಾದ್ಯ ಮಹಾತ್ಮಾನಂ ಜ್ವಲಂತಮಿವತೇಜಸಾ ॥ ೧೧ ॥ ಕಿಂ ಕಾರ್ಯಮಿತಿ ಕಾಕುತ್ಸ್ಥಃ ಕೃತಾಂಜಲಿರಭಾಷತ । ತದ್ವಾಕ್ಯಂ ರಾಘವೇಣೋಕ್ತಂ ಶ್ರುತ್ವಾಮುನಿವರಃ ಪ್ರಭುಮ್ ॥ ೧೨ ॥ ಪ್ರತ್ಯಾಹ ರಾಮಂ ದುರ್ವಾಸಾಃ ಶ್ರೂಯತಾಂ ಧರ್ಮವತ್ಸಲ । ಅದ್ಯ ವರ್ಷಸಹಸ್ರಸ್ಯ ಸಮಾಪ್ತಿಸ್ತಪಸೋಮಮ ॥ ೧೩ ॥ ಸೋಽಹಂ ಭೋಜನಮಿಚ್ಛಾಮಿ ಯಥಾಸಿದ್ಧಂತವಾನಘ । ತಚ್ಛ್ರುತ್ವಾ ವಚನಂ ರಾಜಾ ರಾಘವಃ ಪ್ರೀತಮಾನಸಃ ॥ ೧೪ ॥ ಭೋಜನಂ ಮುನಿಮಾಖ್ಯಾಯ ಯಥಾಸಿದ್ಧಮುಪಾಹರತ್​ । ಸ ತು ಭುಕ್ತ್ವಾ ಮುನಿಶ್ರೇಷ್ಠಸ್ತದನ್ನಮೃತೋಪಮಮ್ ॥ ೧೫ ॥ ಸಾಧು ರಾಮೇತಿ ಸಂಭಾಷ್ಯ ಸ್ವಮಾಶ್ರಮಮುಪಾಗಮತ್​ । ತಸ್ಮಿನ್​ ಗತೇ ಮುನಿವರೇ ಸ್ವಾಶ್ರಮಂಲಕ್ಷ್ಮಣಾಗ್ರಜಃ ॥ ೧೬ ॥ ಸಂಸ್ಮೃತ್ಯ ಕಾಲವಾಕ್ಯಾನಿ ತತೋದುಃಖಮುಪಾಗಮತ್​ । ದುಃಖೇನ ಚ ಸುಸಂತಪ್ತಃ ಸ್ಮೃತ್ವಾತದ್ಘೋರದರ್ಶನಮ್ ॥ ೧೭ ॥ ಅವಾಙ್ಮುಖೋ ದೀನಮನಾ ವ್ಯಾಹರ್ತುಂ ನ ಶಶಾಕ ಹ । ತತೋ ಬುದ್ಧ್ಯಾ ವಿನಿಶ್ಚಿತ್ಯ ಕಾಲವಾಕ್ಯಾನಿರಾಘವಃ ॥ ೧೮ ॥ ನೈತದಸ್ತೀತಿ ನಿಶ್ಚಿತ್ಯ ತೂಷ್ಣೀಮಾಸೀನ್ಮಹಾಯಶಾಃ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಪಂಚೋತ್ತರಶತತಮಃ ಸರ್ಗಃ ಉತ್ತರಕಾಂಡಃ 
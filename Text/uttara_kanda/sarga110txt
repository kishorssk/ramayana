ದಶೋತ್ತರಶತತಮಃ ಸರ್ಗಃ - ಸಹಾನುಗಶ್ರೀರಾಮಸ್ವರ್ಗಾರೋಹಃ ಅಧ್ಯರ್ಧಯೋಜನಂ ಗತ್ವಾ ನದೀಂ ಪಶ್ಚಾನ್ಮುಖಾಶ್ರಿತಾಮ್ । ಸರಯೂಂ ಪುಣ್ಯಸಲಿಲಾಂ ದದರ್ಶ ರಘುನಂದನಃ ॥ ೧ ॥ ತಾ ನದೀಮಾಕುಲಾವರ್ತಾಂ ಸರ್ವತ್ರಾನುಸರನ್ನೃಪಃ । ಆಗತಃ ಸಪ್ರಜೋ ರಾಮಸ್ತಂ ದೇಶಂರಘುನಂದನಃ ॥ ೨ ॥ ಅಥ ತಸ್ಮಿನ್​ ಮುಹೂರ್ತೇ ತು ಬ್ರಹ್ಮಾ ಲೋಕಪಿತಾಮಹಃ । ಸರ್ವೈಃ ಪರಿವೃತೋ ದೇವೈರ್ಋಷಿಬಿಶ್ಚಮಹಾತ್ಮಭಿಃ ॥ ೩ ॥ ಆಯಯೌ ಯತ್ರ ಕಾಕುತ್ಸ್ಥಃ ಸ್ವರ್ಗಾಯ ಸಮುಪಸ್ಥಿತಃ । ವಿಮಾನಶತಕೋಟೀಭಿರ್ ದಿವ್ಯಾಭಿರಭಿಸಂವೃತಃ ॥ ೪ ॥ ದಿವ್ಯತೇಜೋವೃತಂ ವ್ಯೋಮಜ್ಯೋತಿರ್ಭೂತಮನುತ್ತಮಮ್ । ಸ್ವಯಂಪ್ರಭೈಃ ಸ್ವತೇಜೋಭಿಃ ಸ್ವರ್ಗಿಭಿಃ ಪುಣ್ಯಕರ್ಮಭಿಃ ॥ ೫ ॥ ಪುಣ್ಯಾ ವಾತಾ ವವುಶ್ಚೈವ ಗಂಧವಂತಃ ಸುಖಪ್ರದಾಃ । ಪಪಾತ ಪುಷ್ಪವೃಷ್ಟಿಶ್ಚ ದೇವೈರ್ಮುಕ್ತಾಮಹೌಘವತ್​ ॥ ೬ ॥ ತಸ್ಮಿಂಸ್ತೂರ್ಯಶತೈಃ ಕೀರ್ಣೇಗಂಧರ್ವಾಪ್ಸರಸಂಕುಲೇ । ಸರಯೂಸಲಿಲೇ ರಾಮಃ ಪದ್ಭ್ಯಾಂಸಮುಪಚಕ್ರಮೇ ॥ ೭ ॥ ತತಃ ಪಿತಾಮಹೋವಾಣೀಮಂತರಿಕ್ಷಾದಭಾಷತ । ಆಗಚ್ಛ ವಿಷ್ಣೋ ಭದ್ರಂ ತೇ ದಿಷ್ಟ್ಯಾ ಪ್ರಾಪ್ತೋಽಸಿ ರಾಘವ ॥ ೮ ॥ ಭ್ರಾತೃಭಿಃ ಸಹ ದೇವಾಭೈಃ ಪ್ರವಿಶಸ್ವಸ್ವಕಾಂ ತನುಮ್ । ಯಾಮಿಚ್ಛಸಿ ಮಹಾಬಾಹೋ ತಾಂ ತನುಂ ಪ್ರವಿಶ ಸ್ವಕಾಮ್ ॥ ೯ ॥ ವೈಷ್ಣವೀಂ ತಾಂ ಮಹಾತೇಜಸ್ತದ್ವಾಕಾಶಂಸನಾತನಮ್ । ತ್ವಂ ಹಿ ಲೋಕಗತಿರ್ದೇವ ನ ತ್ವಾಂ ಕೇಚಿತ್​ ಪ್ರಜಾನತೇ ॥ ೧೦ ॥ ಋತೇ ಮಯಾಂ ವಿಶಾಲಾಕ್ಷೀಂ ತವಪೂರ್ವಪರಿಗ್ರಹಾಮ್ । ತ್ವಾಮಚಿಂತ್ಯಂ ಮಹದ್ಭೂತಮಕ್ಷಯಂ ಸರ್ವಸಂಗ್ರಹಮ್ ॥ ೧೧ ॥ ಯಾಮಿಚ್ಛಸಿ ಮಹಾತೇಜಸ್ತಾಂ ತನುಂಪ್ರವಿಶ ಸ್ವಯಮ್ । ಪಿತಾಮಹವಚಃ ಶ್ರುತ್ವಾ ವಿನಿಶ್ಚಿತ್ಯ ಮಹಾಮತಿಃ ॥ ೧೨ ॥ ವಿವೇಶ ವೈಷ್ಣವಂ ತೇಜಃ ಸಶರೀರಃ ಸಹಾನುಜಃ । ತತೋ ವಿಷ್ಣುಮಯಂ ದೇವಂಪೂಜಯಂತಿ ಸ್ಮ ದೇವತಾಃ ॥ ೧೩ ॥ ಸಾಧ್ಯಾ ಮರುದ್ಗಣಾಶ್ಚೈವ ಸೇಂದ್ರಾಃ ಸಾಗ್ನಿಪುರೋಗಮಾಃ । ಯೇ ಚ ದಿವ್ಯಾ ಋಷಿಗಣಾಗಂಧರ್ವಾಪ್ಸರಸಶ್ಚ ಯಾಃ ॥ ೧೪ ॥ ಸುಪರ್ಣನಾಗಯಕ್ಷಾಶ್ಚದೈತ್ಯದಾನವರಾಕ್ಷಸಾಃ । ಸರ್ವಂ ಪುಷ್ಪಂ ಪ್ರಮುದಿತಂಸುಸಂಪೂರ್ಣಮನೋರಥಮ್ ॥ ೧೫ ॥ ಸಾಧು ಸಾಧ್ವಿತಿ ತೈರ್ದೇವೈಸ್ತ್ರಿದಿವಂಗತಕಲ್ಮಷಮ್ । ಅಥ ವಿಷ್ಣುರ್ಮಹಾತೇಜಾಃ ಪಿತಾಮಹಮುವಾಚ ಹ ॥ ೧೬ ॥ ಏಷಾಂ ಲೋಕಂ ಜನೌಘಾನಾಂ ದಾತುಮರ್ಹಸಿ ಸುವ್ರತ । ಇಮೇ ಹಿ ಸರ್ವೇ ಸ್ನೇಹಾನ್ಮಾಮನುಯಾತಾಮನಸ್ವಿನಃ ॥ ೧೭ ॥ ಭಕ್ತಾ ಹಿ ಭಜಿತವ್ಯಾಶ್ಚ ತ್ಯಕ್ತಾತ್ಮಾನಶ್ಚ ಮತ್ಕೃತೇ । ತಚ್ಛ್ರುತ್ವಾ ವಿಷ್ಣುವಚನಂ ಬ್ರಹ್ಮಾ ಲೋಕಗುರುಃ ಪ್ರಭುಃ ॥ ೧೮ ॥ ಲೋಕಾನ್​ ಸಾಂತಾನಿಕಾನ್ನಾಮಯಾಸ್ಯಂತೀಮೇ ಸಮಾಗತಾಃ । ಯಚ್ಚ ತಿರ್ಯಗ್ಗತಂ ಕಿಂಚಿತ್ತ್ವಾಮೇವಮನುಚಿಂತಯತ್​ ॥ ೧೯ ॥ ಪ್ರಾಣಾಂಸ್ತ್ಯಕ್ಷ್ಯತಿ ಭಕ್ಷ್ಯಾ ವೈತತ್ಸಂತಾನೇ ನಿವತ್ಸ್ಯತಿ । ಸರ್ವೈಬ್ರಹ್ಮಗುಣೈರ್ಯುಕ್ತೇಬ್ರಹ್ಮಲೋಕಾದನಂತರೇ ॥ ೨೦ ॥ ವಾನರಾಶ್ಚ ಸ್ವಕಾಂಯೋನಿಮೃಕ್ಷಾಶ್ಚೈವ ತಥಾ ಯಯುಃ । ಯೇಭ್ಯೋ ವಿನಿಃಸೃತಾಃ ಸರ್ವೇಸುರೇಭ್ಯಃ ಸುರಸಂಭವಾಃ ॥ ೨೧ ॥ ತೇಷು ಪ್ರವಿವಿಶೇ ಚೈವ ಸುಗ್ರೀವಃ ಸೂರ್ಯಮಂಡಲಮ್ । ಪಶ್ಯತಾಂ ಸರ್ವದೇವಾನಾಂ ಸ್ವಾನ್​ ಪಿತೄನ್​ಪ್ರತಿಪೇದಿರೇ ॥ ೨೨ ॥ ಅವಗಾಹ್ಯ ಜಲಂ ಯೋ ಯಃ ಪ್ರಾಣೀ ಹ್ಯಾಸೀತ್​ ಪ್ರಹೃಷ್ಟವತ್​ ।ಮಾನುಷಂ ದೇಹಮುತ್ಸೃಜ್ಯ ವಿಮಾನಂಸೋಽಧ್ಯರೋಹತ ॥ ೨೩ ॥ ತಿರ್ಯಗ್ಯೋನಿಗತಾನಾಂ ಚ ಶತಾನಿ ಸರಯೂಜಲಮ್ । ಸಂಪ್ರಾಪ್ಯ ತ್ರಿದಿವಂ ಜಗ್ಮುಃ ಪ್ರಭಾಸುರವಪೂಂಷಿ ಚ ॥ ೨೪ ॥ ದಿವ್ಯಾ ದಿವ್ಯೇನ ವಪುಷಾ ದೇವಾ ದೀಪ್ತಾ ಇವಾಭವನ್​ । ಗತ್ವಾ ತು ಸರಯೂತೋಯಂಸ್ಥಾವರಾಣಿ ಚರಾಣಿ ಚ ॥ ೨೫ ॥ ಪ್ರಾಪ್ಯ ತತ್ತೋಯವಿಕ್ಲೇದಂ ದೇವಲೋಕಮುಪಾಗಮನ್​ । ತಸ್ಮಿನ್​ ಯೇಽಪಿ ಸಮಾಪನ್ನಾಋಕ್ಷವಾನರರಾಕ್ಷಸಾಃ ॥ ೨೬ ॥ ತೇಽಪಿ ಸ್ವರ್ಗಂ ಪ್ರವಿವಿಶುರ್ದೇಹಾನ್​ ನಿಕ್ಷಿಪ್ಯ ಚಾಂಭಸಿ । ತತಃ ಸಮಾಗತಾನ್​ ಸರ್ವಾನ್​ ಸ್ಥಾಪ್ಯಲೋಕಗುರುರ್ದಿವಿ ॥ ೨೭ ॥ ಜಗಾಮ ತ್ರಿದಶೈಃ ಸಾರ್ಧಂ ಸದಾ ಹೃಷ್ಟೈರ್ದಿವಂ ಮಹತ್​ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ದಶೋತ್ತರಶತತಮಃ ಸರ್ಗಃ ಉತ್ತರಕಾಂಡಃ 
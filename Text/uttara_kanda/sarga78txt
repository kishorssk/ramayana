ಅಷ್ಟಸಪ್ತತಿತಮಃ ಸರ್ಗಃ - ಆಭರಣಾಗಮಃ ಶ್ರುತ್ವಾ ತು ಭಾಷಿತಂ ವಾಕ್ಯಂ ಮಮರಾಮ ಶುಭಾಕ್ಷರಮ್ । ಪ್ರಾಂಜಲಿಃ ಪ್ರತ್ಯುವಾಚೇದಂ ಸ ಸ್ವರ್ಗೀರಘುನಂದನ ॥ ೧ ॥ ಶೃಣು ಬ್ರಹ್ಮನ್​ ಪುರಾ ವೃತ್ತಂ ಮಮೈತತ್​ಸುಖದುಃಖಯೋಃ । ಅನತಿಕ್ರಮಣೀಯಂ ಹಿ ಯಥಾ ಪೃಚ್ಛಸಿ ಮಾಂ ದ್ವಿಜ ॥ ೨ ॥ ಪುರಾ ವೈದರ್ಭಕೋ ರಾಜಾ ಪಿತಾ ಮಮಮಹಾಯಶಾಃ । ಸುದೇವ ಇತಿ ವಿಖ್ಯಾತಸ್ತ್ರಿಷು ಲೋಕೇಷುವೀರ್ಯವಾನ್​ ॥ ೩ ॥ ತಸ್ಯ ಪುತ್ರದ್ವಯಂ ಬ್ರಹನ್​ ದ್ವಾಭ್ಯಾಂಸ್ತ್ರೀಭ್ಯಾಮಜಾಯತ । ಅಹಂ ಶ್ವೇತ ಇತಿ ಖ್ಯಾತೋ ಯವೀಯಾನ್​ ಸುರಥೋಽಭವತ್​ ॥ ೪ ॥ ತತಃ ಪಿತರಿ ಸ್ವರ್ಯಾತೇ ಪೌರಾಮಾಮಭ್ಯಷೇಚಯನ್​ । ತತ್ರಾಹಂ ಕೃತವಾನ್​ ರಾಜ್ಯಂ ಧರ್ಮ್ಯಂ ಚಸುಸಮಾಹಿತಃ ॥ ೫ ॥ ಏವಂ ವರ್ಷಸಹಸ್ರಾಣಿ ಮಮಾತೀತಾನಿಸುವ್ರತ । ರಾಜ್ಯಂ ಕಾರಯತೋ ಬ್ರಹ್ಮನ್​ ಪ್ರಜಾಧರ್ಮೇಣ ರಕ್ಷತಃ ॥ ೬ ॥ ಸೋಽಹಂ ನಿಮಿತ್ತೇ ಕಸ್ಮಿಂಶ್ಚಿದ್ವಿಜ್ಞಾತಾಯುರ್ದಿ್ವಜೋತ್ತಮ । ಕಾಲಧರ್ಮಂ ಹೃದಿ ನ್ಯಸ್ಯ ತತೋವನಮುಪಾಗಮಮ್ ॥ ೭ ॥ ಸೋಽಹಂ ವನಮಿದಂ ದುರ್ಗಂಮೃಗಪಕ್ಷಿವಿವರ್ಜಿತಮ್ । ತಪಶ್ಚರ್ತುಂ ಪ್ರವಿಷ್ಟೋಽಸ್ಮಿ ಸಮೀಪೇಸರಸಃ ಶುಭೇ ॥ ೮ ॥ ಭ್ರಾತರಂ ಸುರಥಂ ರಾಜ್ಯೇ ಹ್ಯಭಿಷಿಚ್ಯ ಮಹೀಪತಿಮ್ । ಇದಂ ಸರಃ ಸಮಾಸಾದ್ಯ ತಪಸ್ತಪ್ತಂಮಯಾ ಚಿರಮ್ ॥ ೯ ॥ ಸೋಽಹಂ ವರ್ಷಸಹಸ್ರಾಣಿ ತಪಸ್ತ್ರೀಣಿಮಹಾವನೇ । ತಪ್ತ್ವಾ ಸುದುಷ್ಕರಂ ಪ್ರಾಪ್ತೋಬ್ರಹ್ಮಲೋಕಮನುತ್ತಮಮ್ ॥ ೧೦ ॥ ತಸ್ಯ ಮೇ ಸ್ವರ್ಗಭೂತಸ್ಯ ಕ್ಷತ್ಪಿಪಾಸೇದ್ವಿಜೋತ್ತಮ । ಬಾಧೇತೇ ಪರಮೋದಾರ ತತೋಽಹಂವ್ಯಥಿತೇಂದ್ರಿಯಃ ॥ ೧೧ ॥ ಗತ್ವಾತ್ರಿಭುವನಶ್ರೇಷ್ಠಂಪಿತಾಮಹಮುವಾಚ ಹ । ಭಗವಾನ್​ ಬ್ರಹ್ಮಲೋಕೋಽಯಂಕ್ಷುತ್ಪಿಪಾಸಾವಿವರ್ಜಿತಃ ॥ ೧೨ ॥ ಕಸ್ಯಾಯಂ ಕರ್ಮಣಃ ಪಾಕಃ ಕ್ಷುತ್ಪಿಪಾಸಾನುಗೋ ಹ್ಯಹಮ್ । ಆಹಾರಃ ಕಶ್ಚ ಮೇ ದೇವ ತನ್ಮೇ ಬ್ರೂಹಿಪಿತಾಮಹ ॥ ೧೩ ॥ ಪಿತಾಮಹಸ್ತು ಮಾಮಾಹ ತವಾಹಾರಃ ಸುದೇವಜ । ಸ್ವಾದೂನಿ ಸ್ವಾನಿ ಮಾಂಸಾನಿ ತಾನಿ ಭಕ್ಷಯನಿತ್ಯಶಃ ॥ ೧೪ ॥ ಸ್ವಶರೀರಂ ತ್ವಯಾ ಪುಷ್ಟಂ ಕುರ್ವತಾತಪ ಉತ್ತಮಮ್ । ಅನುಪ್ತಂ ರೋಹತೇ ಶ್ವೇತ ನಕದಾಚಿನ್ಮಹಾಮತೇ ॥ ೧೫ ॥ ತೃಪ್ತಿರ್ನ ತೇಽಸ್ತಿ ಸೂಕ್ಷ್ಮಾಪಿ ವನೇಸತ್ತ್ವನಿಷೇವಿತೇ । ಪುರಾ ತ್ವಾಂ ಭಿಕ್ಷಮಾಣಾಯ ಭಿಕ್ಷಾ ವೈಯತಯೇ ನೃಪ ॥ ೧೬ ॥ ನ ಹಿ ದತ್ತಾ ತ್ವಯೇಂದ್ರಾಭ ಯಸ್ಮಾದತಿಥಯೇಽಪಿ ವೈ । ದತ್ತಂ ನ ತೇಽಸ್ತಿ ಸೂಕ್ಷೋಽಪಿ ತಪ ಏವನಿಷೇವಸೇ ॥ ೧೭ ॥ ತೇನ ಸ್ವರ್ಗಗತೋ ವತ್ಸ ಬಾಧ್ಯಸೇಕ್ಷುತ್ಪಿಪಾಸಯಾ । ಸ ತ್ವಂ ಸುಪುಷ್ಪಮಾಹಾರೈಃಸ್ವಶರೀರಮನುತ್ತಮಮ್ ॥ ೧೮ ॥ ಭಕ್ಷಯಿತ್ವಾಮೃತರಸಂ ತೇನತೃಪ್ತಿರ್ಭವಿಷ್ಯತಿ । ಯದಾ ತು ತದ್ವನಂ ಶ್ವೇತ ಅಗಸ್ತ್ಯಃ ಸುಮಹಾನೃಷಿಃ ॥ ೧೯ ॥ ಆಗಮಿಷ್ಯತಿ ದುರ್ಧರ್ಷಸ್ತದಾ ಕೃಚ್ಛಾದ್ವಿಮೋಕ್ಷ್ಯಸೇ । ಸ ಹಿ ತಾರಯಿತುಂ ಸೌಮ್ಯ ಶಕ್ತಃ ಸುರಗಣಾನಪಿ ॥ ೨೦ ॥ ಕಿಂ ಪುನಸ್ತ್ವಾಂ ಮಹಾಬಾಹೋಕ್ಷುತ್ಪಿಪಾಸಾವಶಂ ಗತಮ್ । ಸೋಽಹಂ ಭಗವತಃ ಶ್ರುತ್ವಾದೇವದೇವಸ್ಯ ನಿಶ್ಚಯಮ್ ॥ ೨೧ ॥ ಆಹಾರಂ ಗರ್ಹಿತಂ ಕುರ್ಮಿ ಸ್ವಶರೀರಂದ್ವಿಜೋತ್ತಮ । ಬಹೂನ್​ ವರ್ಷಗಣಾನ್​ ಬ್ರಹ್ಮನ್​ಭುಜ್ಯಮಾನಮಿದಂ ಮಯಾ ॥ ೨೨ ॥ ಕ್ಷಯಂ ನಾಭ್ಯೇತಿ ಬ್ರಹ್ಮರ್ಷೇ ತೃಪ್ತಿಶ್ಚಾಪಿಮಮೋತ್ತಮಾ । ತ್ಯ ಮೇ ಕೃಚ್ಛ್ರಭೂತಸ್ಯ ಕೃಚ್ಛ್ರಾದಸ್ಮಾದ್ವಿಮೋಕ್ಷಯ ॥ ೨೩ ॥ ಅನ್ಯೇಷಾಂ ನ ಗತಿರ್ಹ್ಯತ್ರಕುಂಭಯೋನಿಮೃತೇ ದ್ವಿಜಮ್ । ಇದಮಾಭರಣಂ ಸೌಮ್ಯ ತಾರಾಣಾರ್ಥಂದ್ವಿಜೊತ್ತಮ ॥ ೨೪ ॥ ಪ್ರತಿಗೃಹ್ಣೀಷ್ವ ಭದ್ರಂ ತೇ ಪ್ರಸಾದಂಕರ್ತುಮರ್ಹಸಿ । ಇದಂ ತಾವತ್​ ಸುವರ್ಣಂ ಚ ಧನಂ ವಸ್ತ್ರಾಣಿಚದ್ವಿಜ॥ ೨೫ ॥ ಭಕ್ಷ್ಯಂ ಭೋಜ್ಯಂ ಚ ಬ್ರಹ್ಮರ್ಷೇದದಾಮ್ಯಾಭರಣಾನಿ ಚ । ಸರ್ವಾನ್​ ಕಾಮಾನ್​ ಪ್ರಯಚ್ಛಾಮಿಭೋಗಾಂಶ್ಚ ಮುನಿಪುಂಗವ ॥ ೨೬ ॥ ತಾರಣೇ ಭಗವನ್​ ಮಹ್ಯಂ ಪ್ರಸಾದಂಕರ್ತುಮರ್ಹಸಿ । ತಸ್ಯಾಹಂ ಸ್ವರ್ಗಿಣೋ ವಾಕ್ಯಂ ಶ್ರುತ್ವಾದುಃಖಸಮನ್ವಿತಮ್ ॥ ೨೭ ॥ ತಾರಾಣಾಯೋಪಜಗ್ರಾಹತದಾಭರಣಮುತ್ತಮಮ್ । ಮಯಾ ಪ್ರತಿಗೃಹೀತೇ ತು ತಸ್ಮಿನ್ನಾಭರಣೇ ಶುಭೇ ॥ ೨೮ ॥ ಮಾನುಷಃ ಪೂರ್ವಕೋ ದೇಹೋರಾಜರ್ಷೇರ್ವಿನನಾಶ ಹ । ಪ್ರನಷ್ಟೇ ತು ಶರೀರೇಽಸೌ ರಾಜರ್ಷಿಃ ಪರಯಾ ಮುದಾ ॥ ೨೯ ॥ ತೃಪ್ತಃ ಪ್ರಮುದಿತೋ ರಾಜಾ ಜಗಾಮ ತ್ರಿದಿವಂ ಸುಖಮ್ । ತೇನೇದಂ ಶಕ್ರತುಲ್ಯೇನ ದಿವ್ಯಮಾಭರಣಂ ಮಮ ॥ ೩೦ ॥ ತಸ್ಮಿನ್ನಿಮಿತ್ತೇ ಕಾಕುತ್ಸ್ಥ ದತ್ತಮದ್ಭುತದರ್ಶನಮ್ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಅಷ್ಟಸಪ್ತತಿತಮಃ ಸರ್ಗಃ ಉತ್ತರಕಾಂಡಃ 
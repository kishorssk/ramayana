ತ್ರಿಪಂಚಾಶಃ ಸರ್ಗಃ - ನೃಗಶಾಪಕಥನಮ್ ಲಕ್ಷ್ಮಣಸ್ಯ ತು ತದ್ವಾಕ್ಯಂ ನಿಶಮ್ಯ ಪರಮಾದ್ಭುತಮ್ । ಸುಪ್ರೀತಶ್ಚಾಭವದ್ರಾಮೋವಾಕ್ಯಮೇತದುವಾಚ ಹ ॥ ೧ ॥ ದುರ್ಲಭಸ್ತ್ವೀದೃಶೋ ಬಂಧುರಸ್ಮಿನ್​ಕಾಲೇ ವಿಶೇಷತಃ । ಯಾದೃಶಸ್ತ್ವಂ ಮಹಾಬುದ್ಧೇ ಮಮಸೌಮ್ಯ ಮನೋಽನುಗಃ ॥ ೨ ॥ ಯಚ್ಚ ಮೇ ಹೃದಯೇ ಕಿಂಚಿದ್ವರ್ತತೇಶುಭಲಕ್ಷಣಃ । ತನ್ನಿಶಾಮಯ ಚ ಶ್ರುತ್ವಾ ಕುರುಷ್ವವಚನಂ ಮಮ ॥ ೩ ॥ ಚತ್ವಾರೋ ದಿವಸಾಃ ಸೌಮ್ಯ ಕಾರ್ಯಂಪೌರಜನಸ್ಯ ವೈ । ಅಕುರ್ವಾಣಸ್ಯ ಸೌಮಿತ್ರೇ ತನ್ಮೇ ಮರ್ಮಾಣಿಕೃಂತತಿ ॥ ೪ ॥ ಅಹೂಯಂತಾಂ ಪ್ರಕೃತಯಃ ಪುರೋಧಾ ಮಂತ್ರಿಣಸ್ತಥಾ । ಕಾರ್ಯಾರ್ಥಿನಶ್ಚ ಪುರುಷಾಃ ಸ್ತ್ರಿಯೋ ವಾಪುರುಷರ್ಷಭ ॥ ೫ ॥ ಪೌರಕಾರ್ಯಾಣಿ ಯೋ ರಾಜಾ ನ ಕರೋತಿ ದಿನೇ ದಿನೇ । ಸಂವೃತೇ ನರಕೇ ಘೋರೇ ಪತಿತೋನಾತ್ರ ಸಂಶಯಃ ॥ ೬ ॥ ಶ್ರೂಯತೇ ಹಿ ಪುರಾ ನೃಗೋ ನಾಮಮಹಾಯಶಾಃ । ಬಭೂವ ಪೃಥಿವೀಪಾಲೋ ಬ್ರಹ್ಮಣಃ ಸತ್ಯವಾಕ್​ಶುಚಿಃ ॥ ೭ ॥ ಸ ಕದಾಚಿದ್ಗವಾಂ ಕೋಟೀಃ ಸವತ್ಸಾಃ ಸ್ವರ್ಣಭೂಷಿತಾಃ । ನೃದೇವೋ ಭೂಮಿದೇವೇಭ್ಯಃಪುಷ್ಕರೇಷು ದದೌ ನೃಪಃ ॥ ೮ ॥ ತತಃ ಸಂಗಾದ್ಗತಾ ಧೇನುಃ ಸವತ್ಸಾಸ್ಪರ್ಶಿತಾನಘ । ಬ್ರಾಹ್ಮಣಸ್ಯಾಹಿತಾಗ್ನೇಶ್ಚದರಿದ್ರಸ್ಯೋಂಛವರ್ತಿನಃ ॥ ಸ ನಷ್ಟಾಂ ಗಾಂ ಕ್ಷುಧಾರ್ತೋ ವೈಅನ್ವಿಷ್ಯಂಸ್ತತ್ರ ತತ್ರ ಚ । ನಾಪಶ್ಯತ್​ ಸರ್ವರಾಜ್ಯೇಷುಸಂವತ್ಸರಗಣಾನ್​ ಬಹೂನ್​ ॥ ೧೦ ॥ ತತಃ ಕನಖಲಂ ಗತ್ವಾ ಜೀರ್ಣವತ್ಸಾಂ ನಿರಾಮಯಮ್ । ದದರ್ಶ ಗಾಂ ಸ್ವಕಾಂ ಧೇನುಂ ಬ್ರಾಹ್ಮಣಸ್ಯ ನಿವೇಶನೇ ॥ ೧೧ ॥ ಅಥ ತಾಂ ನಾಮಧೇಯೇನ ಸ್ವಕೇನೋವಾಚ ಸ ದ್ವಿಜಃ । ಆಗಚ್ಛ ಶಬಲೇತ್ಯೇವಂ ಸಾ ತು ಶುಶ್ರಾವಗೌಃ ಸ್ವರಮ್ ॥ ೧೨ ॥ ತಸ್ಯ ತು ಸ್ವರಮಾಜ್ಞಯ ಕ್ಷುಧಾರ್ತಸ್ಯದ್ವಿಜಸ್ಯ ವೈ । ಅನ್ವಗಾತ್​ ಪೃಷ್ಠತಃ ಸಾ ಗೌರ್ಗಚ್ಛಂತಂಪಾವಕೋಪಮಮ್ ॥ ೧೩ ॥ ಯೋಽಪಿ ಪಾಲಯತೇ ವಿಪ್ರಃ ಸೋಽಪಿಗಾಮನ್ವಗಾದ್ದ್ರುತಮ್ । ಗತ್ವಾ ತಮೃಷಿಮಾಚಷ್ಟ ಮಮ ಗೌರಿತಿಸತ್ವರಮ್ ॥ ೧೪ ॥ ಸ್ಪರ್ಶಿತಾ ರಾಜಸಿಂಹೇನ ಮಮ ದತ್ತ್ವಾನೃಗೇಣ ಹ । ತಯೋರ್ಬಾ್ರಹ್ಮಣಯೋರ್ವಾದೋ ಮಹಾನಾಸೀ ದ್ವಿಪಶ್ಚಿತೋಃ ॥ ೧೫ ॥ ವಿವದಂತೌ ತತೋಽನ್ಯೋನ್ಯಂದಾತಾರಮಭಿಜಗ್ಮತುಃ । ತೌ ರಾಜಭವನದ್ವಾರಿ ಅಪ್ರಾಪ್ಯನೃಗದರ್ಶನಮ್ ॥ ೧೬ ॥ ಅಹೋರಾತ್ರಾಣ್ಯನೇಕಾನಿ ವಸಂತೌಕ್ರೋಧಮೀಯತುಃ । ಊಚುತುಶ್ಚ ಮಹಾತ್ಮಾನೌ ತಾವುಭೌ ದ್ವಿಜಸತ್ತಮೌ ॥ ೧೭ ॥ ಕ್ರುದ್ಧೌ ಪರಮಸಂತಪ್ತೌ ವಾಕ್ಯಂಘೋರಾಭಿಸಂಹಿತಮ್ । ಅರ್ಥಿನಾಂ ಕಾರ್ಯಸಿದ್ಧ್ಯರ್ಥಂ ಯಸ್ಮಾತ್ತ್ವಂನೈಷಿ ದರ್ಶನಮ್ ॥ ೧೮ ॥ ಅದೃಶ್ಯಃ ಸರ್ವಭೂತಾನಾಂ ಕೃಕಲಾಸೋಭವಿಷ್ಯಸಿ । ಬಹುವರ್ಷಸಹಸ್ರಾಣಿ ಬಹುವರ್ಷಶತಾನಿ ಚ ॥ ೧೯ ॥ ಶ್ವಭ್ರೇಽಸ್ಮಿನ್​ ಕೃಕಲಾಸೋ ವೈದೀರ್ಘಕಾಲಂ ವಸಿಷ್ಯಸಿ । ಉತ್ಪತ್ಸ್ಯತೇ ಹಿ ಲೋಕೇಽಸ್ಮಿನ್​ ಯದೂನಾಂಕೀರ್ತಿವರ್ಧನಃ ॥ ೨೦ ॥ ವಾಸುದೇವ ಇತಿ ಖ್ಯಾತೋ ಲೋಕೇಪುರುಷವಿಗ್ರಹಃ । ಸ ತೇ ಮೋಕ್ಷಯಿತಾರಾಜಂಸ್ತಸ್ಮಾಚ್ಛಾಪಾದ್ಭವಿಷ್ಯತಿ ॥ ೨೧ ॥ ಕೃತಾ ಚ ತೇನ ಕಾಲೇನ ನಿಷ್ಕೃತಿಸ್ತೇಭವಿಷ್ಯತಿ । ಭಾರಾವತರಣಾರ್ಥಂ ಹಿನರನಾರಾಯಣಾವುಭೌ ॥ ೨೨ ॥ ಉತ್ಪಸ್ಯೇತೇ ಮಹೀವೀರ್ಯೌ ಕಲೌ ಯುಗಉಪಸ್ಥಿತೇ । ಏವಂ ತೌ ಶಾಪಮುತ್ಸೃಜ್ಯ ಬ್ರಾಹ್ಮಣೌ ವಿಗತಜ್ವರೌ ॥ ೨೩ ॥ ತಾಂ ಗಾಂ ಹಿ ದುರ್ಬಲಂ ವೃದ್ಧಾಂದದತುರ್ಬಾ್ರಹ್ಮಣಾಯ ವೈ । ಏವಂ ಸ ರಾಜಾ ತ್ವಂ ಶಾಪಮುಪಭುಂಕ್ತೇಸುದಾರುಣಮ್ ॥ ೨೪ ॥ ಕಾರ್ಯಾರ್ಥಿನಾಂ ವಿಮರ್ದೋ ಹಿ ರಾಜ್ಞಾಂದೋಷಾಯ ಕಲ್ಪತೇ । ತಚ್ಛೀಘ್ರಂ ದರ್ಶನಂ ಮಹ್ಯಮಭಿವರ್ತಂತು ಕಾರ್ಯಿಣಃ ॥ ೨೫ ॥ ಸುಕೃತಸ್ಯ ಹಿ ಕಾರ್ಯಸ್ಯ ಫಲಂ ನಾವೈತಿಪಾರ್ಥಿವಃ । ತಸ್ಮಾದ್ಗಚ್ಛ ಪ್ರತೀಕ್ಷಸ್ವ ಸೌಮಿತ್ರೇಕಾರ್ಯವಾನ್​ ಜನಃ ॥ ೨೬ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ತ್ರಿಪಂಚಾಶಃ ಸರ್ಗಃ ಉತ್ತರಕಾಂಡಃ 
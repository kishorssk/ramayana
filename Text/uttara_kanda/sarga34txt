ಚತುಸ್ತ್ರಿಂಶಃ ಸರ್ಗಃ - ವಾಲಿರಾವಣಸಖ್ಯಮ್ ಅರ್ಜುನೇನ ವಿಮುಕ್ತಸ್ತು ರಾವಣೋರಾಕ್ಷಸಾಧಿಪಃ । ಚಚಾರ ಪೃಥಿವೀಂ ಸರ್ವಾಮನಿರ್ವಿಣ್ಣಸ್ತಥಾಕೃತಃ ॥ ೧ ॥ ರಾಕ್ಷಸಂ ವಾ ಮನುಷ್ಯಂ ವಾ ಶೃಣುತೇಯಂ ಬಲಾಧಿಕಮ್ । ರಾವಣಸ್ತಂ ಸಮಾಸಾದ್ಯ ಯುದ್ಧೇಹ್ವಯತಿ ದರ್ಪಿತಃ ॥ ೨ ॥ ತತಃ ಕದಾಚಿತ್​ ಕಿಷ್ಕಿಂಧಾಂ ನಗರೀಂವಾಲಿಪಾಲಿತಾಮ್ । ಗತ್ವಾ ಹ್ವಯತಿ ಯುದ್ಧಾಯ ವಾಲಿನಂ ಹೇಮಮಾಲಿನಮ್ ॥ ೩ ॥ ತತಸ್ತು ವಾನರಾಮಾತ್ಯಸ್ತಾರಸ್ತಾರಾಪಿತಾಪ್ರಭುಃ । ಉವಾಚ ವಾನರೋ ವಾಕ್ಯಂಯುದ್ಧಪ್ರೇಪ್ಸುಮಪಾಗತಮ್ ॥ ೪ ॥ ರಾಕ್ಷಸೇಂದ್ರ ಗತೋ ವಾಲೀ ಯಸ್ತೇಪ್ರತಿಬಲೋ ಭವೇತ್​ । ಕೋಽನ್ಯಃ ಪ್ರಮುಖತಃ ಸ್ಥಾತುಂ ತವಶಕ್ತಃ ಪ್ಲವಂಗಮಃ ॥ ೫ ॥ ಚತುರ್ಭ್ಯೋಽಪಿ ಸಮುದ್ರೇಭ್ಯಃ ಸಂಧ್ಯಾಮನ್ವಾಸ್ಯ ರಾವಣ । ಇಮಂ ಮುಹೂರ್ತಮಾಯಾತಿ ವಾಲೀ ತಿಷ್ಠಮುಹೂರ್ತಕಮ್ ॥ ೬ ॥ ಏತನಸ್ಥಿಚಯಾನ್​ ಪಶ್ಯ ಯ ಏತೇ ಶಂಖಪಾಂಡುರಾಃ । ಯುದ್ಧಾರ್ಥಿನಾಮಿಮೇ ರಾಜನ್​ ವಾನರಾಧಿಪತೇಜಸಾ ॥ ೭ ॥ ಯದ್ವಾಮೃತರಸಃ ಪೀತಸ್ತ್ವಯಾ ರಾವಣರಾಕ್ಷಸ । ತದಾ ವಾಲಿನಮಾಸಾದ್ಯ ತದಂತಂ ತವಜೀವಿತಮ್ ॥ ೮ ॥ ಪಶ್ಯೇದಾನೀಂ ಜಗಚ್ಚಿತ್ರಮಿದಂ ವಿಶ್ರವಸಃ ಸುತ । ಇಮಂ ಮುಹೂರ್ತಂ ತಿಷ್ಠಸ್ಯ ದುರ್ಲಭಂತೇ ಭವಿಷ್ಯತಿ ॥ ೯ ॥ ಅಥವಾ ತ್ವರಸೇ ಮರ್ತುಂ ಗಚ್ಛ ದಕ್ಷಿಣಸಾಗರಮ್ । ವಾಲಿನಂ ದ್ರಕ್ಷ್ಯಸೇ ತತ್ರಭೂಮಿಷ್ಠಮಿವ ಪಾವಕಮ್ ॥ ೧೦ ॥ ಸ ತು ತಾರಂ ವಿನಿರ್ಭರ್ತ್ಸ್ಯ ರಾವಣೋಲೋಕರಾವಣಃ । ಪುಷ್ಪಕಂ ತತ್​ ಸಮಾರುಹ್ಯ ಪ್ರಯಯೌ ದಕ್ಷಿಣಾರ್ಣವಮ್ ॥ ೧೧ ॥ ತತ್ರ ಹೇಮಗಿರಿಪ್ರಖ್ಯಂತರುಣಾರ್ಕನಿಭಾನನಮ್ । ರಾವಣೋ ವಾಲಿನಂ ದೃಷ್ಟ್ವಾಸಂಧ್ಯೋಪಾಸನತತ್ಪರಮ್ ॥ ೧೨ ॥ ಪುಷ್ಪಕಾದವರುಹ್ಯಾಥರಾವಣೋಽಂಜನಸನ್ನಿಭಃ । ಗ್ರಹೀತುಂ ವಾಲಿನಂ ತೂರ್ಣಂ ನಿಃಶಬ್ದಪದಮಾವ್ರಜತ್​ ॥ ೧೩ ॥ ಯದೃಚ್ಛಯಾ ತದಾ ದೃಷ್ಟೋ ವಾಲಿನಾಪಿ ಸರಾವಣಃ । ಪಾಪಾಭಿಪ್ರಾಯಕಂ ದೃಷ್ಟ್ವಾ ಚಕಾರ ನತು ಸಂಭ್ರಮಮ್ ॥ ೧೪ ॥ ಶತಮಾಲಕ್ಷ್ಯ ಸಿಂಹೋ ವಾ ಪನ್ನಗಂ ಗರುಡೋ ಯಥಾ । ನ ಚಿಂತಯತಿ ತಂ ವಾಲೀ ರಾವಣಂ ಪಾಪನಿಶ್ಚಯಮ್ ॥ ೧೫ ॥ ಜಿಘೃಕ್ಷಮಾಣಮಾಯಾಂತಂ ರಾವಣಂಪಾಪಚೇತಸಮ್ । ಕಕ್ಷಾವಲಂಬಿನಂ ಕೃತ್ವಾ ಗಮಿಷ್ಯೇ ತ್ರೀನ್​ಮಹಾರ್ಣವಾನ್​ ॥ ೧೬ ॥ ದ್ರಕ್ಷ್ಯಂತ್ಯರಿಂ ಮಮಾಂಕಸ್ಥಂಸ್ರಂಸದೂರುಕರಾಂಬರಮ್ । ಲಂಬಮಾನಂ ದಶಗ್ರೀವಂ ಗರುಡಸ್ಯೇವಪನ್ನಗಮ್ ॥ ೧೭ ॥ ಇತ್ಯೇವಂ ಮತಿಮಾಸ್ಥಾಯ ವಾಲೀಮೌನಮುಪಾಶ್ರಿತಃ । ಜಪನ್​ ವೈ ನೈಗಮಾನ್​ ಮಂತ್ರಾಂಸ್ತಸ್ಥೌಪರ್ವತರಾಡಿವ ॥ ೧೮ ॥ ತಾವನ್ಯೋನ್ಯಂ ಜಿಘೃಕ್ಷಂತೌ ಹರಿರಾಕ್ಷಸಪಾರ್ಥಿವೌ । ಪ್ರಯತ್ನವಂತೌ ತತ್​ ಕರ್ಮ ಈಹತುರ್ಬಲದರ್ಪಿತೌ ॥ ೧೯ ॥ ಹಸ್ತಗ್ರಾಹಂ ತು ತಂ ಮತ್ವಾಪಾದಶಬ್ದೇನ ರಾವಣಮ್ । ಪರಾಙ್ಮುಖೋಽಪಿ ಜಗ್ರಾಹ ವಾಲೀಸರ್ಪವಿಮಾಂಡಜಃ ॥ ೨೦ ॥ ಗ್ರಹೀತುಕಾಮಂ ತಂ ಗೃಹ್ಯ ರಕ್ಷಸಾಮೀಶ್ವರಂ ಹರಿಃ । ಖಮುತ್ಪಪಾತ ವೇಗೇನ ಕೃತ್ವಾ ಕಕ್ಷಾವಲಂಬಿನಮ್ ॥ ೨೧ ॥ ತಂ ಚಾಪೀಡಯಮಾನಂ ತು ವಿತುದಂತಂನಖೈರ್ಮುಹುಃ । ಜಹಾರ ರಾವಣಂ ವಾಲೀ ಪವನಸ್ತೋಯದಂಯಥಾ ॥ ೨೨ ॥ ಅಥ ತೇ ರಾಕ್ಷಸಾಮಾತ್ಯಾ ಹ್ರಿಯಮಾಣಂದಶಾನನಮ್ । ಮುಮೋಕ್ಷಯಿಷವೋ ವಾಲಿಂ ರವಮಾಣಾಅಭಿದ್ರುತಾಃ ॥ ೨೩ ॥ ಅನ್ವೀಯಮಾನಸ್ತೈರ್ವಾಲೀಭ್ರಾಜತೇಽಂಬರಮಧ್ಯಗಃ । ಅನ್ವೀಯಮಾನೋ ಮೇಘೌಘೈರಂಬರಸ್ಥ ಇವಾಂಶುಮಾನ್​ ॥ ೨೪ ತೇಽಶಕ್ನುವಂತಃ ಸಪ್ರಾಪ್ತುಂ ವಾಲಿನಂರಾಕ್ಷಸೋತ್ತಮಾಃ । ತಸ್ಯ ಬಾಹೂರುವೇಗೇನ ಪರಿಶ್ರಾಂತಾವ್ಯವಸ್ಥಿತಾಃ ॥ ೨೫ ವಾಲಿಮಾರ್ಗಾದಪಾಕ್ರಾಮಾನ್​ ಪರ್ವತೇಂದ್ರಾ ಹಿ ಗಚ್ಛತಃ । ಕಿಂ ಪುನರ್ಜೀವಿತಪ್ರೇಪ್ಸುರ್ಬಿಭ್ರದ್ವೈಮಾಂಸಶೋಣಿತಮ್ ॥ ೨೬ ॥ ಅಪಕ್ಷಿಗಣಸಂಪಾತಾನ್​ ವಾನರೇಂದ್ರೋಮಹಾಜವಃ । ಕ್ರಮಶಃ ಸಾಗರಾನ್​ ಸರ್ವಾನ್​ಸಂಧ್ಯಾಕಾಲಮವಂದತ ॥ ೨೭ ॥ ಸಭಾಜ್ಯಮಾನೋ ಭೂತೈಸ್ತು ಖೇಚರೈಃಖೇಚರೋತ್ತಮಃ । ಪಶ್ಚಿಮಂ ಸಾಗರಂ ವಾಲೀ ಹ್ಯಾಜಗಾಮಸರಾವಣಃ ॥ ೨೮ ॥ ತಸ್ಮಿನ್​ ಸಂಧ್ಯಾಮುಪಾಸಿತ್ವಾ ಸ್ನಾತ್ವಾ ಜಪ್ತ್ವಾಚ ವಾನರಃ । ಉತ್ತರಂ ಸಾಗರಂ ಪ್ರಾಯಾದ್ವಹಮಾನೋದಶಾನನಮ್ ॥ ೨೯ ॥ ಬಹುಯೋಜನಸಾಹಸ್ರಂ ವಹಮಾನೋಮಹಾಹರಿಃ । ವಾಯುವಚ್ಚ ಮನೋವಚ್ಚ ಜಗಾಮ ಸಹಶತ್ರುಣಾ ॥ ೩೦ ॥ ಉತ್ತರೇ ಸಾಗರೇ ಸಂಧ್ಯಾಮುಪಾಸಿತ್ವಾದಶಾನನಮ್ । ವಹಮಾನೋಽಗಮದ್ವಾಲೀ ಪೂರ್ವಂ ವೈ ಸಮಹೋದಧಿಮ್ ॥ ೩೧ ॥ ತತ್ರಾಪಿ ಸಂಧ್ಯಾಮನ್ವಾಸ್ಯ ವಾಸವಿಃ ಸಹರೀಶ್ವರಃ । ಕಿಷ್ಕಿಂಧಾಮಭಿಮತೋ ಗೃಹ್ಯ ರಾವಣಂಪುನರಾಗಮತ್​ ॥ ೩೨ ॥ ಚತುರ್ಷ್ವಪಿ ಸಮುದ್ರೇಷುಸಂಧ್ಯಾಮನ್ವಾಸ್ಯ ವಾನರಃ । ರಾವಣೋದ್ವಹನಶ್ರಾಂತಃ ಕಿಷ್ಕಿಂಧೋಪವನೇಽಪತತ್​ ॥ ೩೩ ॥ ರಾವಣಂ ತು ಮುಮೋಚಾಥ ಸ್ವಕಕ್ಷಾತ್​ಕಪಿಸತ್ತಮಃ । ಕುತಸ್ತ್ವಮಿತಿ ಚೋವಾಚ ಪ್ರಹಸನ್​ರಾವಣಂ ಮುಹುಃ ॥ ೩೪ ॥ ವಿಸ್ಮಯಂ ತು ಮಹದ್ಗತ್ವಾಶ್ರಮಲೋಲನಿರೀಕ್ಷಣಃ । ರಾಕ್ಷಸೇಂದ್ರೋ ಹರೀಂದ್ರಂ ತಮಿದಂವಚನಮಬ್ರವೀತ್​ ॥ ೩೫ ॥ ವಾನರೇಂದ್ರ ಮಹೇಂದ್ರಾಭರಾಕ್ಷಸೇಂದ್ರೋಽಸ್ಮಿ ರಾವಣಃ । ಯುದ್ಧೇಪ್ಸುರಿಹ ಸಂಪ್ರಾಪ್ತಃ ಸ ಚಾದ್ಯಾಸಾದಿತಸ್ತ್ವಯಾ ॥ ೩೬ ॥ ಅಹೋಬಲಮಹೋರ್ವೀರ್ಯಮಹೋಗಾಂಭೀರ್ಯಮೇವ ಚ । ಯೇನಾಹಂ ಪಶುವದ್ಗೃಹ್ಯ ಭ್ರಮಿತಶ್ಚತುರೋರ್ಽಣವಾನ್​ ॥ ೩೭ ॥ ಏವಮಶ್ರಾಂತವದ್ವೀರ ಶೀಘ್ರಮೇವಮಹಾರ್ಣವಾನ್​ । ಮಾಂ ಚೈವೋದ್ವಹಮಾನಸ್ತುಕೋಽನ್ಯೋ ವೀರಃ ಕ್ರಮಿಷ್ಯತಿ ॥ ೩೮ ॥ ತ್ರಯಾಣಾಮೇವ ಭೂತಾನಾಂ ಗತಿರೇಷಾಪ್ಲವಂಗಮ । ಮನೋಽನಿಲಸುಪರ್ಣಾನಾಂ ತವ ಚಾತ್ರ ನಸಂಶಯಃ ॥ ೩೯ ಸೋಽಹಂ ದೃಷ್ಟಬಲಸ್ತುಭ್ಯಮಿಚ್ಛಾಮಿಹರಿಪುಂಗವ । ತ್ವಯಾ ಸಹ ಚಿರಂ ಸಖ್ಯಂ ಸುಸ್ನಿಗ್ಧಂಪಾವಕಾಗ್ರತಃ ॥ ೪೦ ॥ ದಾರಾಃ ಪುತ್ರಾಃ ಪುರಂ ರಾಷ್ಟ್ರಂಭೋಗಾಚ್ಛಾದನಭೋಜನಮ್ । ಸರ್ವಮೇವಾವಿಭಕ್ತಂ ನೌ ಭವಿಷ್ಯತಿಹರೀಶ್ವರ ॥ ೪೧ ॥ ತತಃ ಪ್ರಜ್ವಾಲಯಿತ್ವಾಗ್ನಿಂ ತಾವುಭೌ ಹರಿರಾಕ್ಷಸೌ । ಭಾತೃತ್ವಮುಪಸಂಪನ್ನೌ ಪರಿಷ್ವಜ್ಯ ಪರಸ್ಪರಮ್ ॥ ೪೨ ॥ ಅನ್ಯೋನ್ಯಂ ಲಂಭಿತಕರೌ ತತಸ್ತೌಹರಿರಾಕ್ಷಸೌ । ಕಿಷ್ಕಿಂಧಾಂ ವಿಶತುರ್ಹೃಷ್ಟೌ ಸಿಂಹೌ ಗಿರಿಗುಹಾಮಿವ॥ ೪೩ ॥ ಸ ತತ್ರ ಮಾಸಮುಷಿತಃ ಸುಗ್ರೀವ ಇವರಾವಣಃ । ಅಮಾತ್ಯೈರಾಗತೈರ್ನೀತಸ್ತ್ರೈಲೋಕ್ಯೋತ್ಸಾದನಾರ್ಥಿಭಿಃ ॥ ೪೪ ॥ ಏವಮೇತತ್​ ಪುರಾ ವೃತ್ತಂ ವಾಲಿನಾ ರಾವಣಃಪ್ರಭೋ । ಧರ್ಷಿತಶ್ಚ ಕೃತಶ್ಚಾಪಿ ಭ್ರಾತಾಪಾವಕಸಂನಿಧೌ ॥ ೪೫ ॥ ಬಲಮಪ್ರತಿಮಂ ರಾಮವಾಲಿನೋಽಭವದುತ್ತಮಮ್ । ಸೋಽಪಿ ತ್ವಯಾ ವಿನಿರ್ದಗ್ಧೋ ವಹ್ನಿನಾಶಲಭೋ ಯಥಾ ॥ ೪೬ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಚತುಸ್ತ್ರಿಂಶಃ ಸರ್ಗಃ ಉತ್ತರಕಾಂಡಃ 
ಏಕೋನಾಶೀತಿತಮಃ ಸರ್ಗಃ - ದಂಡರಾಜ್ಯನಿವೇಶಃ ತದದ್ಭುತತಮಂ ವಾಕ್ಯಂ ಶ್ರುತ್ವಾಗಸ್ತ್ಯಸ್ಯ ರಾಘವಃ । ಗೌರವಾದ್ವಿಸ್ಮಯಾಚ್ಚೈವ ಪುನಃ ಪ್ರಷ್ಟುಂ ಪ್ರಚಕ್ರಮೇ ॥ ಭಗವಂಸ್ತದ್ವನಂ ಘೋರಂತಪಸ್ತಪ್ಯತಿ ಯತ್ರ ಸಃ । ಶ್ವೇತೋ ವೈದರ್ಭಕೋ ರಾಜಾ ಕಥಂಸ್ಯಾದಮೃಗದ್ವಿಜಮ್ ॥ ೨ ॥ ತದ್ವನಂ ಸ ಕಥಂ ರಾಜಾ ಶೂನ್ಯಂಮನುಜವರ್ಜಿತಮ್ । ತಪಶ್ಚರ್ತುಂ ಪ್ರವಿಷ್ಟಃ ಸಶ್ರೋತುಮಿಚ್ಛಾಮಿ ತತ್ತ್ವತಃ ॥ ೩ ॥ ರಾಮಸ್ಯ ವಚನಂ ಶ್ರುತ್ವಾಕೌತೂಹಲಸಮನ್ವಿತಮ್ । ವಾಕ್ಯಂ ಪರಮತೇಜಸ್ವೀವಕ್ತುಮೇವೋಪಚಕ್ರಮೇ ॥ ೪ ॥ ಪುರಾ ಕೃತಯುಗೇ ರಾಮಮನುರ್ದಂಡಧರಃ ಪ್ರಭುಃ । ತಸ್ಯ ಪುತ್ರೋ ಮಹಾನಾಸೀದಿಕ್ಷ್ವಾಕುಕುಲನಂದನಃ ॥ ೫ ॥ ತಂ ಪುತ್ರಂ ಪೂರ್ವಕೇ ರಾಜ್ಯೇ ನಿಕ್ಷಿಪ್ಯಭುವಿ ದುರ್ಜಯಮ್ । ಪೃಥಿವ್ಯಾಂ ರಾಜವಂಶನಾಂ ಭವಕರ್ತೇತ್ಯುವಾಚ ಹ ॥ ೬ ॥ ತಥೇತಿ ಚ ಪ್ರತಿಜ್ಞಾತಂ ಪಿತುಃ ಪುತ್ರೇಣರಾಘವ । ತತಃ ಪರಮಸಂತುಷ್ಟೋ ಮನುಃ ಪುತ್ರಮುವಾಚ ಹ ॥ ೭ ॥ ಪ್ರೀತೋಽಸ್ಮಿ ಪರಮೋದಾರ ತ್ವಂ ಕರ್ತಾಸಿ ನ ಸಂಶಯಃ । ದಂಡೇನ ಚ ಪ್ರಜಾ ರಕ್ಷ ಮಾ ಚದಂಡಮಕಾರಣೇ ॥ ೮ ॥ ಅಪರಾಧಿಷು ಯೋ ದಂಡಃ ಪಾತ್ಯತೇಮಾನವೇಷು ವೈ । ಸ ದಂಡೋ ವಿಧಿವನ್ಮುಕ್ತಃ ಸ್ವರ್ಗಂನಯತಿ ಪಾರ್ಥಿವಮ್ ॥ ೯ ॥ ತಸ್ಮಾದ್ದಂಡೇ ಮಹಾಬಾಹೋ ಯತ್ನವಾನ್​ಭವ ಪುತ್ರಕ । ಧರ್ಮೋ ಹಿ ಪರಮೋ ಲೋಕೇಕುರ್ವತಸ್ತೇ ಭವಿಷ್ಯತಿ ॥ ೧೦ ॥ ಇತಿ ತಂ ಬಹು ಸಂದಿಶ್ಯ ಮನುಃ ಪುತ್ರಂಸಮಾಧಿನಾ । ಜಗಾಮ ತ್ರಿದಿವಂ ಹೃಷ್ಟೋ ಬ್ರಹ್ಮಲೋಕಂಸನಾತನಮ್ ॥ ೧೧ ॥ ಪ್ರಯಾತೇ ತ್ರಿದಿವಂ ತಸ್ಮನ್ನಿಕ್ಷ್ವಾಕುರಮಿತಪ್ರಭಃ । ಜನಯಿಷ್ಯೇ ಕಥಂ ಪುತ್ರಾನಿತಿಚಿಂತಾಪರೋಽಭವತ್​ ॥ ೧೨ ॥ ಕರ್ಮಭಿರ್ಬಹುರೂಪೈಶ್ಚತೇಸ್ತೈರ್ಮನುಸುತಃ ಸುತಾನ್​ । ಜನಯಾಮಾಸ ಧರ್ಮಾತ್ಮಾ ಶತಂದೇವಸುತೋಪಮಾನ್​ ॥ ೧೩ ॥ ತೇಷಾಮವರಜಸ್ತಾತ ಸರ್ವೇಷಾಂರಘುನಂದನ । ಮೂಢಶ್ಚಾಕೃತವಿದ್ಯಶ್ಚ ನಶುಶ್ರೂಷತಿ ಪೂರ್ವಜಾನ್​ ॥ ೧೪ ॥ ನಾಮ ತಸ್ಯ ಚ ದಂಡೇತಿ ಪಿತಾಚಕ್ರೇಽಲ್ಪಮೇಧಸಃ । ಅವಶ್ಯಂ ದಂಡಪತನಂ ಶರೀರೇಽಸ್ಯ ಭವಿಷ್ಯತಿ ॥ ೧೫ ॥ ಅಪಶ್ಯಮಾನಸ್ತಂ ದೇಶಂ ಘೋರಂಪುತ್ರಸ್ಯ ರಾಘವ । ವಿಂಧ್ಯಶೈವಲಯೋರ್ಮಧ್ಯೇ ರಾಜ್ಯಂಪ್ರಾದಾದರಿಂದಮ ॥ ೧೬ ॥ ಸ ದಂಡಸ್ತತ್ರ ರಾಜಾಭೂದ್ರಮ್ಯೇಪರ್ವತರೋಧಸಿ । ಪುರಂ ಚಾಪ್ರತಿಮಂ ರಾಮನ್ಯವೇಶಯದನುತ್ತಮಮ್ ॥ ೧೭ ॥ ಪುರಸ್ಯ ಚಾಕರೋನ್ನಾಮಮಧುಮಂತಮಿತಿ ಪ್ರಭೋ । ಪುರೋಹಿತಂ ತೂಶಸನಂವರಯಾಮಾಸ ಸುವ್ರತಮ್ ॥ ೧೮ ॥ ಏವಂ ಸ ರಾಜಾ ತದ್ರಾಜ್ಯಮಕರೋತ್​ಸಪುರೋಹಿತಃ । ಪ್ರಹೃಷ್ಟಮನುಜಾಕೀರ್ಣಂ ದೇವರಾಜ್ಯಂಯಥಾ ವೃಷಾ ॥ ೧೯ ॥ ತತಃ ಸ ರಾಜಾಮನುಜೇಂದ್ರಪುತ್ರಃ ಸಾರ್ಧಂ ಚ ತೇನೋಶನಸಾತದಾನೀಮ್ । ಚಕಾರ ರಾಜ್ಯಂ ಸುಮಹನ್ಮಹಾತ್ಮಾ ಶಕ್ರೋ ದಿವೀವೋಶನಸಾಸಮೇತಃ ॥ ೨೦ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕೋನಾಶೀತಿತಮಃ ಸರ್ಗಃ ಉತ್ತರಕಾಂಡಃ 
ಏಕೋನಷಷ್ಟಿತಮಃ ಸರ್ಗಃ - ಪೂರುರಾಜ್ಯಾಭಿಷೇಕಃ ಶ್ರುತ್ವಾ ತೂಶನಸಂ ಕ್ರುದ್ಧಂತದಾರ್ತೋ ನಹುಷಾತ್ಮಜಃ । ಜರಾಂ ಪರಮಿಕಾಂ ಪ್ರಾಪ್ಯ ಯದುಂವಚನಮಬ್ರವೀತ್​ ॥ ೧ ॥ ಯದೋ ತ್ವಮಸಿ ಧರ್ಮಜ್ಞೋ ಮದರ್ಥಂ ಪ್ರತಿಗೃಹ್ಯತಾಮ್ । ಜರಾಂ ಪರಮಿಕಾಂ ಪುತ್ರ ಭೋಗೈರಂಸ್ಯೇ ಮಹಾಶಯಃ ॥ ೨ ॥ ನ ತಾವತ್​ ಕೃತಕ್ರತ್ಯೋಽಸ್ಮಿ ವಿಷಯೇಷುನರರ್ಷಭ । ಅನುಭೂಯ ತಥಾ ಕಾಮಂ ತತಃ ಪ್ರಾಪ್ಸ್ಯಾಮ್ಯಹಂ ಜರಾಮ್ ॥ ೩ ॥ ಯದುಸ್ತದ್ವಚನಂ ಶ್ರುತ್ವಾಪ್ರತ್ಯುವಾಚ ನರರ್ಷಭಮ್ । ಪುತ್ರಸ್ತೇ ದಯಿತಃ ಪೂರುಃ ಪ್ರತಿಗೃಹ್ಣಾತು ವೈ ಜರಾಮ್ ॥ ೪ ॥ ಬಹಿಷ್ಕೃತೋಽಹಮರ್ಥೇಷು ಸಂನಿಕರ್ಷಾಚ್ಚಪಾರ್ಥಿವ । ಪ್ರತಿಗೃಹ್ಣಾತು ವೈ ರಾಜನ್​ ಕಃ ಸಹಾಶ್ನಾತಿಭೋಜನಮ್ ॥ ೫ ॥ ತಸ್ಯ ತದ್ವಚನಂ ಶ್ರುತ್ವಾ ರಾಜಾಪೂರುಮಥಾಬ್ರವೀತ್​ । ಇಯಂ ಜರಾ ಮಹಾಬಾಹೋ ಮದರ್ಥಂಪ್ರತಿಗೃಹ್ಯತಾಮ್ ॥ ೬ ॥ ನಾಹುಷೇಣೈವಮುಕ್ತಸ್ತು ಪೂರುಃ ಪ್ರಾಂಜಲಿರಬ್ರವೀತ್​ । ಧನ್ಯೋಽಸ್ಮ್ಯನುಗೃಹೀತೋಽಸ್ಮಿಶಾಸನೇಽಸ್ಮಿ ತವ ಸ್ಥಿತಃ ॥ ೭ ॥ ಪುರೋರ್ವಚನಮಾಜ್ಞಾಯ ನಾಹುಷಃ ಪರಯಾ ಮುದಾ । ಪ್ರಹರ್ಷಮತುಲಂ ಲೇಭೇ ಜರಾಂಸಂಕ್ರಾಮಯಚ್ಚ ತಾಮ್ ॥ ೮ ॥ ತತಃ ಸ ರಾಜಾ ತರುಣಃ ಪ್ರಾಪ್ಯ ಯಜ್ಞಾನ್​ಸಹಸ್ರಶಃ । ಬಹುವರ್ಷಸಹಸ್ರಾಣಿ ಪಾಲಯಾಮಾಸ ಮೇದಿನೀಮ್ ॥ ೯ ॥ ಅಥ ದೀರ್ಘಸ್ಯ ಕಾಲಸ್ಯ ರಾಜಾಪೂರುಮಥಾಬ್ರವೀತ್​ । ಅನಯಸ್ವ ಜರಾಂ ಪುತ್ರ ನ್ಯಾಸಂನಿರ್ಯಾತಯಸ್ವ ಮೇ ॥ ೧೦ ॥ ನ್ಯಾಸಭೂತಾ ಮಯಾ ಪುತ್ರ ತ್ವಯಿಸಂಕ್ರಾಮಿತಾ ಜರಾ । ತಸ್ಮಾತ್​ ಪ್ರತಿಗೃಹೀಷ್ಯಾಮಿ ತಾಂ ಜರಾಂ ಮಾವ್ಯಥಾಂ ಕೃಥಾಃ ॥ ೧೧ ॥ ಪ್ರೀತಶ್ಚಾಸ್ಮಿ ಮಹಾಬಾಹೋ ಶಾಸನಸ್ಯ ಪ್ರತಿಗ್ರಹಾತ್​ । ತ್ವಾಂ ಬಾಹುಮಭಿಷೇಕ್ಷ್ಯಾಮಿಪ್ರೀತಿಯುಕ್ತೋ ನರಾಧಿಪಮ್ ॥ ೧೨ ॥ ಏವಮುಕ್ತ್ವಾ ಸುತಂ ಪೂರುಂಯಯಾತಿರ್ನಹುಷಾತ್ಮಜಃ । ದೇವಯಾನೀಸುತಂ ಕ್ರುದ್ಧೋ ರಾಜಾವಾಕ್ಯಮುವಾಚ ಹ ॥ ೧೩ ॥ ರಾಕ್ಷಸಸ್ತ್ವಂ ಮಯಾ ಜಾತಃ ಪುತ್ರರೂಪೋ ದುರಾಸದಃ । ಪ್ರತಿಹಂಸಿ ಮಮಾಜ್ಞಾಂ ಯತ್​ ಪ್ರಜಾರ್ಥೇ ವಿಫಲೋ ಭವ ॥ ೧೪ ॥ ಪಿತರಂ ಗುರುಭೂತಂ ಮಾಂಯಸ್ಮಾತ್ತ್ವಮವಮನ್ಯಸೇ । ರಾಕ್ಷಸಾನ್​ ಯಾತುಧಾನಾಂಸ್ತ್ವಂಜನಯಿಷ್ಯಸಿ ದಾರುಣಾನ್​ ॥ ೧೫ ॥ ನ ತು ಸೋಮಕುಲೋತ್ಪನ್ನೇ ವಂಶೇಸ್ಥಾಸ್ಯತಿ ದುರ್ಮತೇಃ । ವಂಶೋಽಪಿ ಭವತಸ್ತುಲ್ಯೋದುರ್ವಿನೀತೋ ಭವಿಷ್ಯತಿ ॥ ೧೬ ॥ ತಮೇವಮುಕ್ತ್ವಾ ರಾಜರ್ಷಿಃ ಪೂರುಂರಾಜ್ಯವಿವರ್ಧನಮ್ । ಅಭಿಷೇಕೇಣ ಸಂಪೂಜ್ಯ ಆಶ್ರಮಂಪ್ರವಿವೇಶ ಹ ॥ ೧೭ ॥ ತತಃ ಕಾಲೇನ ಮಹತಾ ದಿಷ್ಟಾಂತಮುಪಜಗ್ಮಿವಾನ್​ । ತ್ರಿದಿವಂ ಸಂಗತೋ ರಾಜಾಯಯಾತಿರ್ನಹುಷಾತ್ಮಜಃ ॥ ೧೮ ॥ ಪೂರುಶ್ಚಕಾರ ತದ್ರಾಜ್ಯಂ ಧರ್ಮೇಣಮಹತಾ ವೃತಃ । ಪ್ರತಿಷ್ಠಾನೇ ಪುರುವರೇ ಕಾಶೀರಾಜ್ಯೇಮಹಾಯಶಾಃ ॥ ೧೯ ॥ ಯದುಸ್ತು ಜನಯಾಮಾಸಯಾತುಧಾನಾನ್​ ಸಹಸ್ರಶಃ । ಪುರೇ ಕ್ರೌಂಚವನೇ ದುರ್ಗೇರಾಜವಂಶಬಹಿಷ್ಕೃತಃ ॥ ೨೦ ॥ ಏಷ ತೂಶನಸಾ ಮುಕ್ತಃ ಶಾಪೋತ್ಸರ್ಗೋ ಯಯಾತಿನಾ । ಧಾರಿತಃ ಕ್ಷತ್ತ್ರಧರ್ಮೇಣ ಯನ್ನಿಮಿಶ್ಚ ನಚಕ್ಷಮೇ ॥ ೨೧ ॥ ಏತತ್ತೇ ಸರ್ವಮಾಖ್ಯಾತಂ ದರ್ಶನಂಸರ್ವಕಾರಿಣಾಮ್ । ಅನುವರ್ತಾಮಹೇ ಸೌಮ್ಯ ದೋಷೋ ನಸ್ಯಾದ್ಯಥಾ ನೃಗೇ ॥ ೨೨ ॥ ಇತಿ ಕಥಯತಿ ರಾಮೇಚಂದ್ರಾತುಲ್ಯಾನನೇ ಚ ಪ್ರವಿರತರತಾರಂ ವ್ಯೋಮ ಜಜ್ಞೇತದಾನೀಮ್ । ಅರುಣಕಿರಣರಕ್ತಾ ದಿಗ್ಬಭೌ ಚೈವ ಪೂರ್ವಾಕುಸುಮರಸವಿಮುಕ್ತಂವಸ್ತ್ರಮಾಕುಂಠಿತೇವ ॥ ೨೩ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕೋನಷಷ್ಟಿತಮಃ ಸರ್ಗಃ ಉತ್ತರಕಾಂಡಃ 
ತ್ರಿಂಶಃ ಸರ್ಗಃ - ಇಂದ್ರಪರಾಜಯಕಾರಣಕಥನಮ್ ಜಿತೇ ಮಹೇಂದ್ರೇಽತಿಬಲೇ ರಾವಣಸ್ಯ ಸುತೇನ ವೈ । ಪ್ರಜಾಪತಿಂ ಪುರಸ್ಕೃತ್ಯಯಯುರ್ಲಂಕಾಂ ಸುರಾಸ್ತದಾ ॥ ತತ್ರ ರಾವಣಮಾಸಾದ್ಯ ಪುತ್ರಭ್ರಾತೃಭಿರಾವೃತಮ್ । ಅಬ್ರವೀದ್ಗಗನೇ ತಿಷ್ಠನ್​ ಸಾಮಪೂರ್ವಂಪ್ರಜಾಪತಿಃ ॥ ೨ ॥ ವತ್ಸ ರಾವಣ ತುಷ್ಟೋಽಸ್ಮಿ ಪುತ್ರಸ್ಯ ತವಸಂಯುಗೇ । ಅಹೋಽಸ್ಯ ವಿಕ್ರಮೌದಾರ್ಯಂ ತವತುಲ್ಯೋಽಧಿಕೋಽಪಿ ವಾ ॥ ೩ ॥ ಜಿತಂ ಹಿ ಭವತಾ ಸರ್ವಂ ತ್ರೈಲೋಕ್ಯಂಸ್ವೇನ ತೇಜಸಾ । ಕೃತಾ ಪ್ರತಿಜ್ಞಾ ಸಫಲಾ ಪ್ರೀತೋಽಸ್ಮಿಸ್ವಸುತೇನ ವೈ ॥ ೪ ॥ ಅಯಂ ಚ ಪುತ್ರೋಽತಿಬಲಸ್ತವ ರಾವಣವೀರ್ಯವಾನ್​ । ಜಗತೀಂದ್ರಜಿದಿತ್ಯೇವ ಪರಿಖ್ಯಾತೋ ಭವಿಷ್ಯತಿ॥ ೫ ॥ ಬಲವಾನ್​ ದುರ್ಜಯಶ್ಚೈವ ಭವಿಷ್ಯತ್ಯೇವರಾಕ್ಷಸಃ । ಯಂ ಸಮಾಶ್ರಿತ್ಯ ತೇ ರಾಜನ್​ಸ್ಥಾಪಿತಾಸ್ತ್ರಿದಶಾ ವಶೇ ॥ ೬ ॥ ತನ್ಮುಚ್ಯತಾಂ ಮಹಾಬಾಹೋ ಮಹೇಂದ್ರಃ ಪಾಕಶಾಸನಃ । ಕಿಂ ಚಾಸ್ಯ ಮೋಕ್ಷಣಾರ್ಥಾಯಪ್ರಯಚ್ಛಂತು ದಿವೌಕಸಃ ॥ ೭ ॥ ಅಥಾಬ್ರವೀನ್ಮಹಾತೇಜಾ ಇಂದ್ರಜಿತ್​ಸಮಿತಿಂಜಯಃ । ಅಮರತ್ವಮಹಂ ದೇವ ವೃಣೇಯದ್ಯೇಷಮುಚ್ಯತೇ ॥ ೮ ॥ ಚತುಷ್ಪಾದಂ ಖೇಚರಾಣಾಮನ್ಯೇಷಾಂ ಚಮಹೌಜಸಾಮ್ । ವೃಕ್ಷಗುಲ್ಮಕ್ಷುಪಲತಾತೃಣೋಪಲಮಹೀಭೃತಾಮ್ ॥ ೯ ॥ ಸರ್ವೇಽಪಿ ಜಂತವೋಽನ್ಯೋನ್ಯಂ ಭೇತವ್ಯೇ ಸತಿ ಬಿಭ್ಯತಿ । ಅತೋಽತ್ರ ಲೋಕೇ ಸರ್ವೇಷಾಂಸರ್ವಸ್ಮಾಚ್ಚ ಭವೇದ್ಭಯಮ್ ॥ ೧೦ ತತೋಽಬ್ರವೀನ್ಮಹಾತೇಜಾ ಮೇಘನಾದಂಪ್ರಜಾಪತಿಃ । ನಾಸ್ತಿ ಸರ್ವಾಮರತ್ವಂ ಹಿ ಕಸ್ಯಚಿತ್​ಪ್ರಾಣಿನೋ ಭುವಿ ॥ ೧೧ ॥ ಚತುಷ್ಪದಃ ಪಕ್ಷಿಣಶ್ಚ ಭೂತಾನಾಂ ವಾಮಹೌಜಸಾಮ್ । ಶ್ರುತ್ವಾ ಪಿತಾಮಹೇನೋಕ್ತಮಿಂದ್ರಜಿತ್​ಪ್ರಭುಣಾವ್ಯಯಮ್ ॥ ೧೨ ॥ ಅಥಾಬ್ರವೀತ್​ ಸ ತತ್ರಸ್ಥಂ ಮೇಘನಾದೋಮಹಾಬಲಃ । ಶ್ರೂಯತಾಂ ವಾ ಭವೇತ್​ ಸಿದ್ಧಿಃ ಶತಕ್ರತುವಿಮೋಕ್ಷಣೇ ॥ ೧೩ ॥ ಮಮೇಷ್ಟಂ ನಿತ್ಯಶೋಹವ್ಯೈರ್ಮಂತ್ರೈಃ ಸಂಪೂಜ್ಯ ಪಾವಕಮ್। ಸಂಗ್ರಾಮಮವತರ್ತುಂ ಚಶತ್ರುನಿರ್ಜಯಕಾಂಕ್ಷಿಣಃ ॥ ೧೪ ॥ ಅಶ್ವಯುಕ್ತೋ ರಥೋಮಹ್ಯಮುತ್ತಿಷ್ಠೇತ್ತು ವಿಭಾವಸೋಃ । ತತ್ಸ್ಥಸ್ಯಾಮರತಾ ಸ್ಯಾನ್ಮೇ ಏಷ ಮೇ ನಿಶ್ಚಯೋ ವರಃ ॥ ೧೫ ॥ ತಸ್ಮಿನ್​ ಯದ್ಯಸಮಾಪ್ತೇ ಚಜಪ್ಯಹೋಮೇ ವಿಭಾವಸೌ । ಯುಧ್ಯೇಯಂ ದೇವ ಸಂಗ್ರಾಮೇ ತದಾಮೇ ಸ್ಯಾದ್ವಿನಾಶನಮ್ ॥ ೧೬ ॥ ಸರ್ವೋ ಹಿ ತಪಸಾ ದೇವವೃಣೋತ್ಯಮರತಾಂ ಪುಮಾನ್​ । ವಿಕ್ರಮೇಣ ಮಯಾ ತ್ವೇತದಮರತ್ವಂಪ್ರವರ್ತಿತಮ್ ॥ ೧೭ ॥ ಏವಮಸ್ತ್ವಿತಿ ತಂ ಚಾಹ ವಾಕ್ಯಂ ದೇವಃ ಪಿತಾಮಹಃ । ಮುಕ್ತಶ್ಚೇಂದ್ರಜಿತಾ ಶಕ್ರೋ ಗತಾಶ್ಚ ತ್ರಿದಿವಂ ಸುರಾಃ ॥ ೧೮ ॥ ಏತಸ್ಮಿನ್ನಂತರೇ ರಾಮ ದೀನೋಭ್ರಷ್ಟಾಮರದ್ಯುತಿಃ । ಇಂದ್ರಶ್ಚಿಂತಾಪರೀತಾತ್ಮಾ ಧ್ಯಾನತತ್ಪರತಾಂಗತಃ ॥ ೧೯ ॥ ತಂ ತು ದೃಷ್ಟ್ವಾ ತಥಾಭೂತಂ ಪ್ರಾಹದೇವಃ ಪ್ರಜಾಪತಿಃ । ಶತಕ್ರತೋ ಕಿಮು ಪುರಾ ಕರೋತಿ ಸ್ಮ ಸುದುಷ್ಕರಮ್ ॥ ೨೦ ॥ ಅಮರೇಂದ್ರ ಮಯಾ ಬಹ್ವ್ಯಃ ಪ್ರಜಾಃ ಸೃಷ್ಟಾಸ್ತದಾ ಪ್ರಭೋ । ಏಕವರ್ಣಾಃ ಸಮಾಭಾಷಾ ಏಕರೂಪಾಶ್ಚಸರ್ವಶಃ ॥ ೨೧ ॥ ತಾನಾಂ ನಾಸ್ತಿ ವಿಶೇಷೋ ಹಿ ದರ್ಶನೇಲಕ್ಷ್ಮಣೇಽಪಿ ವಾ । ತತೋಽಹಮೇಕಾಗ್ರಮನಸ್ತಾಃ ಪ್ರಜಾಃ ಪರ್ಯಚಿಂತಯಮ್ ॥ ೨೨ ॥ ಸೋಽಹಂ ತಾಸಾಂ ವಿಶೇಷಾರ್ಥಂಸ್ತ್ರಿಯಮೇಕಾಂ ವಿನಿರ್ಮಮೇ । ಯದ್ಯತ್​ ಪ್ರಜಾನಾಂ ಪ್ರತ್ಯಂಗಂ ವಿಶಿಷ್ಟಂತತ್ತದುದ್ಧೃತಮ್ ॥ ೨೩ ॥ ತತೋ ಮಯಾ ರೂಪಗುಣೈರಹಲ್ಯಾ ಸ್ತ್ರೀ ವಿನಿರ್ಮಿತಾ । ಹಲಂ ನಾಮೇಹ ವೈರೂಪ್ಯಂ ಹಲ್ಯಂತತ್ಪ್ರಭವಂ ಭವೇತ್​ ॥ ೨೪ ॥ ಯಸ್ಮಾನ್ನ ವಿದ್ಯತೇ ಹಲ್ಯಂ ತೇನಾಹಲ್ಯೇತಿವಿಶ್ರುತಾ । ಅಹಲ್ಯೇತಿ ಮಯಾ ಶಕ್ರ ತಸ್ಯಾ ನಾಮಪ್ರವರ್ತಿತಮ್ ॥ ೨೫ ॥ ನಿರ್ಮಿತಾಯಾಂ ಚ ದೇವೇಂದ್ರ ತಸ್ಯಾಂನಾರ್ಯಾಂ ಸುರರ್ಷಭ । ಭವಿಷ್ಯತೀತಿ ಕಸ್ಯೈಷಾ ಮಮ ಚಿಂತಾತತೋಽಭವತ್​ ॥ ೨೬ ॥ ತ್ವಂ ತು ಶಕ್ರ ತದಾ ನಾರೀಂ ಜಾನೀಷೇಮನಸಾ ಪ್ರಭೋ । ಸ್ಥಾನಾಧಿಕತಯಾ ಪತ್ನೀ ಮಮೈಷೇತಿಪುರಂದರ ॥ ೨೭ ॥ ಸಾ ಮಯಾ ನ್ಯಾಸಭೂತಾ ತು ಗೌತಮಸ್ಯ ಮಹಾತ್ಮನಃ । ನ್ಯಸ್ತಾ ಬಹೂನಿ ವರ್ಷಾಣಿ ತೇನ ನಿರ್ಯಾತಿತಾಚಹ॥ ೨೮ ॥ ತತಸ್ತಸ್ಯ ಪರಿಜ್ಞಾಯ ಮಹಾಸ್ಥೈರ್ಯಂಮಹಾಮುನೇ । ಜ್ಞಾತ್ವಾ ತಪಸಿ ಸಿದ್ಧಿಂ ಚ ಪತ್ಯರ್ಥಂ ಸ್ಪರ್ಶಿತಾತದಾ ॥ ೨೯ ॥ ಸ ತಯಾ ಸಹ ಧರ್ಮಾತ್ಮಾ ರಮತೇ ಸ್ಮ ಮಹಾಮುನಿಃ । ಆಸನ್ನಿರಾಶಾ ದೇವಾಸ್ತು ಗೌತಮೇದತ್ತಯಾ ತಯಾ ॥ ೩೦ ॥ ಸಂಕ್ರುದ್ಧಸ್ತ್ವಂ ಹಿ ಧರ್ಮಾತ್ಮನ್​ ಗತ್ವಾತಸ್ಯಾಶ್ರಮಂ ಮುನೇಃ । ದೃಷ್ಟವಾಂಶ್ಚ ತದಾ ತಾಂ ಸ್ತ್ರೀಂದೀಪ್ತಾಮಗ್ನಿಶಿಖಾಮಿವ ॥ ೩೧ ॥ ಸಾ ತ್ವಯಾ ಧರ್ಷಿತಾ ಶಕ್ರ ಕಾಮಾರ್ತೇನಸಮನ್ಯುನಾ । ದೃಷ್ಟಸ್ತ್ವಂ ಚ ತದಾ ತೇನ ಹ್ಯಾಶ್ರಮೇಪರಮರ್ಷಿಣಾ ॥ ೩೨ ॥ ತತಃ ಕ್ರುದ್ಧೇನ ತೇನಾಸಿ ಶಪ್ತಃ ಪರಮತೇಜಸಾ । ಗತೋಽಸಿ ಯೇನ ದೇವೇಂದ್ರ ದಶಾಭಾಗವಿಪರ್ಯಯಮ್ ॥ ೩೩ ॥ ಯಸ್ಮಾನ್ಮೇ ಧರ್ಷಿತಾ ಪತ್ನೀ ತ್ವಯಾವಾಸವ ನಿರ್ಭಯಮ್ । ತಸ್ಮಾತ್ತ್ವಂ ಸಮರೇ ರಾಜನ್​ಶತ್ರುಸಹಸ್ರಂ ಗಮಿಷ್ಯಸಿ ॥ ೩೪ ॥ ಅಯಂ ತು ಭಾವೋ ದುರ್ಬುದ್ಧೇಯಸ್ತ್ವಯೇಹ ಪ್ರವರ್ತಿತಃ । ಮಾನುಷೇಷ್ವಪಿ ಲೋಕೇಷು ಭವಿಷ್ಯತಿ ನಸಂಶಯಃ ॥ ೩೫ ॥ ತತ್ರಾರ್ಥಂ ತಸ್ಯ ಯಃ ಕರ್ತಾ ತ್ವಯ್ಯರ್ಥಂ ನಿಪತಿಷ್ಯತಿ । ನ ಚ ತೇ ಸ್ಥಾವರಂ ಸ್ಥಾನಂ ಭವಿಷ್ಯತಿ ನಸಂಶಯಃ ॥ ೩೬ ॥ ಯಶ್ಚ ಯಶ್ಚ ಸುರೇಂದ್ರ ಸ್ಯಾದ್​ಧ್ರುವಃ ಸ ನ ಭವಿಷ್ಯತಿ । ಏಷ ಶಾಪೋ ಮಯಾ ಮುಕ್ತ ಇತ್ಯಸೌ ತಾಂತದಾಬ್ರವೀತ್​ ॥ ೩೭ ॥ ತಾಂ ತು ಭಾರ್ಯಾಂ ಸುನಿರ್ಭತ್ಸ್ಯ ಸೋಽಬ್ರವೀತ್​ ಸುಮಹಾತಪಾಃ । ದುರ್ವೀನೀತೇ ವಿನಿಧ್ವಂಸಮಮಾಶ್ರಮಸಮೀಪತಃ ॥ ೩೮ ॥ ರೂಪಯೌವನಸಂಪನ್ನಾಯಸ್ಮಾತ್ತ್ವಮನವಸ್ಥಿತಾ । ತಸ್ಮಾದ್ರೂಪವತೀ ಲೋಕೇ ನ ತ್ವಮೇಕಾಭವಿಷ್ಯಸಿ ॥ ೩೯ ॥ ರೂಪಂ ಚ ತೇ ಪ್ರಜಾಃ ಸರ್ವಾ ಗಮಿಷ್ಯಂತಿನ ಸಂಶಯಃ । ಯತ್ತದೇಕಂ ಸಮಾಶ್ರಿತ್ಯವಿಭ್ರಮೋಽಯಮುಪಸ್ಥಿತಃ ॥ ೪೦ ॥ ತದಾಪ್ರಭೃತಿಭೂಯಿಷ್ಠಂ ಪ್ರಜಾರೂಪಸಮನ್ವಿತಾಃ । ಸಾ ತಂ ಪ್ರಸಾದಯಾಮಾಸ ಮಹರ್ಷಿಂಗೌತಮಂ ತದಾ ॥ ೪೧ ॥ ಅಜ್ಞಾನಾದ್ಧರ್ಷಿತಾ ನಾಥ ತದ್ರೂಪೇಣ ದಿವೌಕಸಾ। ನ ಕಾಮಕಾರಾದ್ವಿಪ್ರರ್ಷೇ ಪ್ರಸಾದಂಕರ್ತುಮರ್ಹಸಿ ॥ ೪೨ ॥ ಅಹಲ್ಯಯಾ ತ್ವೇವಮುಕ್ತಃ ಪ್ರತ್ಯುವಾಚ ಸ ಗೌತಮಃ । ಉತ್ಪತ್ಸ್ಯತಿ ಮಹಾತೇಜಾ ಇಕ್ಷ್ವಾಕೂಣಾಂ ಮಹಾರಥಃ ॥ ೪೩ ॥ ರಾಮೋ ನಾಮ ಶ್ರುತೋ ಲೋಕೇ ವನಂಚಾಪ್ಯುಪಯಾಸ್ಯತಿ । ಬ್ರಾಹ್ಮಣಾರ್ಥೇ ಮಹಾಬಾಹುರ್ವಿಷ್ಣುರ್ಮಾನುಷವಿಗ್ರಹಃ ॥ ೪೪ ॥ ತಂ ದ್ರಕ್ಷ್ಯಸಿ ಯದಾ ಭದ್ರೇ ತತಃ ಪೂತಾ ಭವಿಷ್ಯಸಿ । ಸ ಹಿ ಪಾವಯಿತುಂ ಶಕ್ತಸ್ತ್ವಯಾಯದ್​ದುಷ್ಕೃತಂ ಕೃತಮ್ ॥ ೪೫ ॥ ತಸ್ಯಾತಿಥ್ಯಂ ಚ ಕೃತ್ವಾ ವೈ ಮತ್ಸಮೀಪಂಗಮಿಷ್ಯಸಿ । ವತ್ಸ್ಯಸಿ ತ್ವಂ ಮಯಾ ಸಾರ್ಧಂ ತದಾ ಹಿವರವರ್ಣಿನಿ ॥ ೪೬ ॥ ಏವಮುಕ್ತ್ವಾ ಸ ವಿಪ್ರರ್ಷಿರಾಜಗಾಮಸ್ವಮಾಶ್ರಮಮ್ । ತಪಶ್ಚಚಾರ ಸುಮಹತ್​ ಸಾ ಪತ್ನೀಬ್ರಹ್ಮವಾದಿನಃ ॥ ೪೭ ॥ ಶಾಪೋತ್ಸರ್ಗಾದ್ಧಿ ತಸ್ಯೇದಂ ಮುನೇಃ ಸರ್ವಮುಪಸ್ಥಿತಮ್ । ತತ್ಸ್ಮರ ತ್ವಂ ಮಹಾಬಾಹೋ ದುಷ್ಕೃತಂಯತ್ತ್ವಯಾ ಕೃತಮ್ ॥ ೪೮ ॥ ತೇನ ತ್ವಂ ಗ್ರಹಣಂ ಶತ್ರೋರ್ಯಾತೋ ನಾನ್ಯೇನ ವಾಸವ । ಶೀಘ್ರಂ ವೈ ಯಜ ಯಜ್ಞಂ ತ್ವಂ ವೈಷ್ಣವಂ ಸುಸಮಾಹಿತಃ ॥ ೪೯ ॥ ಪಾವಿತಸ್ತೇನ ಯಜ್ಞೇನ ಯಾಸ್ಯಸೇ ತ್ರಿದಿವಂ ತತಃ । ಪುತ್ರಶ್ಚ ತವ ದೇವೇಂದ್ರ ನ ವಿನಷ್ಟೋ ಮಹಾರಣೇ ॥ ೫೦ ॥ ನೀತಃ ಸನ್ನಿಹಿತಶ್ಚೈವ ಆರ್ಯಕೇಣಮಹೋಧಧೌ । ಏತಚ್ಛ್ರುತ್ವಾ ಮಹೇಂದ್ರಸ್ತು ಯಜ್ಞಮಿಷ್ಟ್ವಾ ಚ ವೈಷ್ಣವಮ್ ॥ ೫೧ ॥ ಪುನಸ್ತ್ರಿದಿವಮಾಕ್ರಾಮದನ್ವಶಾಸಚ್ಚದೇವರಾಟ್​ । ಏತದಿಂದ್ರಜಿತೋ ನಾಮ ಬಲಂ ಯತ್​ಕೀರ್ತಿತಂ ಮಯಾ ॥ ೫೨ ॥ ನಿರ್ಜಿತಸ್ತೇನ ದೇವೇಂದ್ರಃ ಪ್ರಾಣಿನೋಽನ್ಯೇ ತು ಕಿಂ ಪುನಃ । ಆಶ್ಚರ್ಯಮಿತಿ ರಾಮಶ್ಚಲಕ್ಷ್ಮಣಶ್ಚಾಬ್ರವೀತ್ತದಾ ॥ ೫೩ ॥ ಅಗಸ್ತ್ಯವಚನಂ ಶ್ರುತ್ವಾ ವಾನರಾರಾಕ್ಷಸಾಸ್ತದಾ । ವಿಭೀಷಣಸ್ತು ರಾಮಸ್ಯ ಪಾರ್ಶ್ವಸ್ಥೋವಾಕ್ಯಮಬ್ರವೀತ್​ ॥ ೫೪ ॥ ಆಶ್ಚರ್ಯಂ ಸ್ಮಾರಿತೋಽಸ್ಮ್ಯದ್ಯ ಯತ್ತದ್​ದೃಷ್ಟಂ ಪುರಾತನಮ್ । ಅಗಸ್ತ್ಯಂ ತ್ವಬ್ರವೀದ್ರಾಮಃ ಸತ್ಯಮೇತಚ್ಛ್ರುತಂ ಚ ಮೇ ॥ ೫೫ ॥ ಏವಂ ರಾಮ ಸಮುದ್ಭೂತೋ ರಾವಣೋಲೋಕಕಂಟಕಃ । ಸಪುತ್ರೋ ಯೇನ ಸಂಗ್ರಾಮೇ ಜಿತಃ ಶಕ್ರಃ ಸುರೇಶ್ವರಃ ॥ ೫೬ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ತ್ರಿಂಶಃ ಸರ್ಗಃ ಉತ್ತರಕಾಂಡಃ 
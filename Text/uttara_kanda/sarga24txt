ಚತುರ್ವಿಂಶಃ ಸರ್ಗಃ - ಖರಶೂರ್ಪಣಖಾದಂಡಕಾನಿವಾಸಾದೇಶಃ ನಿವರ್ತಮಾನಃ ಸಂಹೃಷ್ಟೋ ರಾವಣಃ ಸುದುರಾತ್ಮವಾನ್​ । ಜಹ್ರೇ ಪಥಿನರೇಂದ್ರರ್ಷಿದೇವಗಂಧರ್ವಕನ್ಯಕಾಃ ॥ ೧ ॥ ದರ್ಶನೀಯಾಂ ಹಿ ಯಾಂ ರಕ್ಷಃ ಕನ್ಯಾಂಸ್ತ್ರೀಂ ವಾಥ ಪಶ್ಯತಿ । ಹತ್ವಾ ಬಂಧುಜನಂ ತಸ್ಯಾ ವಿಮಾನೇ ತಾಂರುರೋಧ ಹ ॥ ೨ ॥ ಏವಂ ಪನ್ನಗಕನ್ಯಾಶ್ಚ ರಾಕ್ಷಸಾಸುರಮಾನುಷೀಃ । ಯಕ್ಷದಾನವಕನ್ಯಾಶ್ಚ ವಿಮಾನೇ ಸೋಽಧ್ಯರೋಪಯತ್​ ॥ ೩ ॥ ತಾಶ್ಚ ಸರ್ವಾಃ ಸಮಂದುಃಖಾನ್ಮುಮುಚುರ್ಬಾಷ್ಪಜಂ ಜಲಮ್ । ತುಲ್ಯಮಗ್ನ್ಯರ್ಚಿಷಾಂ ತತ್ರಶೋಕಾಗ್ನಿಭಯಸಂಭವಮ್ ॥ ತಾಭಿಃ ಸರ್ವಾನವದ್ಯಾಭಿರ್ನದೀಭಿರಿವಸಾಗರಃ । ಆಪೂರಿತಂ ವಿಮಾನಂತದ್ಭಯಶೋಕಾಶಿವಾಶ್ರುಭಿಃ ॥ ೫ ॥ ನಾಗಗಂಧರ್ವಕನ್ಯಾಶ್ಚ ಮಹರ್ಷಿತನಯಾಶ್ಚ ಯಾಃ । ದೈತ್ಯದಾನವಕನ್ಯಾಶ್ಚ ವಿಮಾನೇ ಶತಶೋಽರುದನ್​ ॥ ೬ ॥ ದೀರ್ಘಕೇಶ್ಯಃ ಸುಚಾರ್ವಂಗ್ಯಃ ಪೂರ್ಣಚಂದ್ರನಿಭಾನನಾಃ । ಪೀನಸ್ತನ್ಯಸ್ತಥಾ ವಜ್ರವೇದಿಮಧ್ಯಸಮಪ್ರಭಾಃ ॥ ೭ ॥ ರಥಕೂಬರಸಂಕಾಶೈಃಶ್ರೋಣಿದೇಶೈರ್ಮನೋಹರಾಃ । ಸ್ತ್ರಿಯಃ ಸುರಾಂಗನಾಪ್ರಖ್ಯಾ ನಿಷ್ಪಪ್ತಕನಕಪ್ರಭಾಃ ॥ ೮ ॥ ಶೋಕದುಃಖಭಯತ್ರಸ್ತಾ ವಿಹ್ವಲಾಶ್ಚಸುಮಧ್ಯಮಾಃ । ತಾಸಾಂ ನಿಃಶ್ವಾಸವಾತೇನ ಸರ್ವತಃ ಸಂಪ್ರದೀಪಿತಮ್ ॥ ೯ ॥ ಅಗ್ನಿಹೋತ್ರಮಿವಾಭಾತಿ ಸಂನಿರುದ್ಧಾಗ್ನಿ ಪುಷ್ಪಕಮ್ । ದಶಗ್ರೀವಶಂ ಪ್ರಾಪ್ತಾಸ್ತಾಸುಶೋಕಾಕುಲಾಃ ಸ್ತ್ರಿಯಃ ॥ ೧೦ ॥ ದೀನವಕ್ತ್ರೇಕ್ಷಣಾಃ ಶ್ಯಾಮಾ ಮೃಗಃ ಸಿಂಹವಶಾ ಇವ । ಕಾಚಿಚ್ಚಿಂತಯತೀ ತತ್ರ ಕಿಂ ನುಂ ಮಾಂಭಕ್ಷಯಿಷ್ಯತಿ ॥ ೧೧ ॥ ಕಾಚಿದ್ದಧ್ಯೌ ಸುದುಃಖಾರ್ತಾ ಅಪಿ ಮಾಂಮಾರಯೇದಯಮ್ । ಇತಿ ಮಾತೃಪಿತೄನ್​ ಸ್ಮೃತ್ವಾ ಭರ್ತೄನ್​ಭ್ರಾತೄಂಸ್ತಥೈವ ಚ ॥ ೧೨ ॥ ದುಃಖಶೋಕಸಮಾವಿಷ್ಟಾ ವಿಲೇಪುಃ ಸಹಿತಾಃಸ್ತ್ರಿಯಃ । ಕಥಂ ನು ಖಲು ಮೇ ಪುತ್ರೋ ಭವಿಷ್ಯತಿಮಯಾ ವಿನಾ ॥ ೧೩ ॥ ಮಾತಾ ಕಥಂ ಕಥಂ ಭ್ರಾತಾ ನಿಮಗ್ನಾಃ ಶೋಕಸಾಗರೇ । ಹಾ ಕಥಂ ನು ಕರಿಷ್ಯಾಮಿ ಭರ್ತುಸ್ತಸ್ಮಾದಹಂ ವಿನಾ ॥೧೪ ಮೃತ್ಯೋ ಪ್ರಸಾದಯಾಮಿ ತ್ವಾಂ ನಯಮಾಂ ದುಃಖಭಾಗಿನೀಮ್ । ಕಿಂನು ತದ್​ದುಷ್ಕೃತಂ ಕರ್ಮ ಪುರಾದೇಹಾಂತರೇ ಕೃತಮ್ ॥ ೧೫ ॥ ಏವಂ ಸ್ಮ ದುಃಖಿತಾಃ ಸರ್ವಾಃ ಪತಿತಾಃ ಶೋಕಸಾಗರೇ । ನ ಖಲ್ವಿದಾನೀಂ ಪಶ್ಯಾಮೋ ದುಃಖಸ್ಯಾಸ್ಯಾಂತಮಾತ್ಮನಃ ॥ ೧೬ ॥ ಅಹೋ ದಿಙõ್​ಮಾನುಷಂ ಲೋಕಂ ನಾಸ್ತಿ ಖಲ್ವಧಮಃ ಪರಃ । ಯದ್​ದುರ್ಬಲಾ ಬಲವತಾ ಭರ್ತಾರೋರಾವಣೇನ ನಃ ॥ ೧೭ ॥ ಸೂರ್ಯೇಣೋದಯತಾ ಕಾಲೇನಕ್ಷತ್ರಾಣೀವ ನಾಶಿತಾಃ । ಅಹೋ ಸುಬಲವದ್ರಕ್ಷೋವಧೋಪಾಯೇಷು ರಜ್ಯತೇ ॥ ೧೮ ॥ ಅಹೋ ದುರ್ವೃತ್ತಮಾಸ್ಥಾಯ ನಾತ್ಮಾನಂವೈ ಜುಗುಪ್ಸತೇ । ಸರ್ವಥಾ ಸದೃಶಸ್ತಾವದ್ವಿಕ್ರಮೋಽಸ್ಯ ದುರಾತ್ಮನಃ ॥ ೧೯ ॥ ಇದಂ ತ್ವಸದೃಶಂ ಕರ್ಮ ಪರದಾರಾಭಿಮರ್ಶನಮ್ । ಯಸ್ಮಾದೇಷ ಪರಕ್ಯಾಸು ರಮತೇರಾಕ್ಷಸಾಧಮಃ ॥ ೨೦ ॥ ತಸ್ಮಾದ್ವೈ ಸ್ತ್ರೀಕೃತೇನೈವ ಪ್ರಾಪ್ಸ್ಯತೇದುರ್ಮತಿರ್ವಧಮ್ । ಸತೀಭಿರ್ವರನಾರೀಭಿರೇವಂ ವಾಕ್ಯೇಽಭ್ಯು ದೀರಿತೇ ॥ ೨೧ ನೇದುರ್ದುಂದುಭಯಃ ಖಸ್ಥಾಃ ಪುಷ್ಪವೃಷ್ಟಿಃ ಪಪಾತ ಚ । ಶಪ್ತಃ ಸ್ತ್ರೀಭಿಃ ಸ ತು ಸಮಂ ಹತೌಜಾ ಇವನಿಷ್ಪ್ರಭಃ ॥ ೨೨ ॥ ಪತಿವ್ರತಾಭಿಃ ಸಾಧ್ವೀಭಿರ್ಬಭೂವ ವಿಮನಾಇವ । ಏವಂ ವಿಲಪಿತಂ ತಾಸಾಂ ಶೃಣ್ವನ್​ರಾಕ್ಷಸಪುಂಗವಃ ॥ ೨೩ ॥ ಪ್ರವಿವೇಶ ಪುರೀಂ ಲಂಕಾಂ ಪೂಜ್ಯಮಾನೋನಿಶಾಚರೈಃ । ಏತಸ್ಮಿನ್ನಂತರೇ ಘೋರಾ ರಾಕ್ಷಸೀಕಾಮರೂಪಿಣೀ ॥ ೨೪ ॥ ಸಹಸಾ ಪತಿತಾ ಭೂಮೌ ಭಗಿನೀ ರಾವಣಸ್ವಸಾ । ತಾಂ ಸ್ವಸಾರಂ ಸಮುತ್ಥಾಪ್ಯ ರಾವಣಃಪರಿಸಾಂತ್ವಯನ್​ ॥ ೨೫ ॥ ಅಬ್ರವೀತ್​ ಕಿಮಿದಂ ಭದ್ರೇ ವಕ್ತುಕಾಮಾಸಿ ಮೇ ದ್ರುತಮ್ । ಸಾ ಬಾಷ್ಪಪರಿರುದ್ಧಾಕ್ಷೀ ರಕ್ತಾಕ್ಷೀವಾಕ್ಯಮಬ್ರವೀತ್​ ॥ ೨೬ ॥ ಕೃತಾಸ್ಮಿ ವಿಧವಾ ರಾಜಂಸ್ತ್ವಯಾ ಬಲವತಾಬಲಾತ್​ । ಏತೇ ರಾಜಂಸ್ತ್ವಯಾ ವೀರಾ ದೈತ್ಯಾ ವಿನಿಹತಾರಣೇ ॥ ೨೭ ॥ ಕಾಲಕೇಯಾ ಇತ ಖ್ಯಾತಾಃ ಸಹಸ್ರಾಣಿಚತುರ್ದಶ । ಪ್ರಾಣೋಭ್ಯೋಽಪಿ ಗರೀಯಾನ್​ ಮೇ ತತ್ರಭರ್ತಾ ಮಹಾಬಲಃ ॥ ೨೮ ॥ ಸೋಽಪಿ ತ್ವಯಾ ಹತಸ್ತಾತ ರಿಪುಣಾಭ್ರಾತೃಗೃಧ್ನುನಾ । ತ್ವಯಾಸ್ಮಿ ನಿಹತಾ ರಾಜನ್​ ಸ್ವಯಮೇವ ಹಿಬಂಧುನಾ ॥ ೨೯ ॥ ರಾಜನ್​ ವೈಧವ್ಯಶಬ್ದಂ ಚ ಭೋಕ್ಷ್ಯಾಮಿತ್ವತ್ಕೃತೇ ಹ್ಯಹಮ್ । ನನು ನಾಮ ತ್ವಯಾ ರಕ್ಷ್ಯೋಜಾಮಾತಾ ಸಮರೇಷ್ವಪಿ ॥ ೩೦ ॥ ಸ ತ್ವಯಾ ನಿಹತೋ ಯುದ್ಧೇಸ್ವಯಮೇವ ನ ಲಜ್ಜಸೇ । ಏವಮುಕ್ತೋ ದಶಗ್ರೀವೋಭಗಿನ್ಯಾಕ್ರೋಶಮಾನಯಾ ॥ ೩೧ ॥ ಅಬ್ರವೀತ್​ ಸಾಂತ್ವಯಿತ್ವಾ ತಾಂಸಾವಪೂರ್ವಮಿದಂ ವಚಃ । ಅಲಂ ವತ್ಸೇ ರುದಿತ್ವಾ ತೇ ನ ಭೇತವ್ಯಂ ಚಸರ್ವಶಃ ॥ ೩೨ ॥ ದಾನಮಾನಪ್ರಸಾದೈಸ್ತ್ವಾಂತೋಷಯಿಷ್ಯಾಮಿ ಯತ್ನತಃ । ಯುದ್ಧಪ್ರಮತ್ತೋ ವ್ಯಾಕ್ಷಿಪ್ತೋಜಯಕಾಂಕ್ಷೀ ಕ್ಷಿಪನ್​ ಶರಾನ್​ ॥ ೩೩ ॥ ನಾವಗಚ್ಛಾಮಿ ಯುದ್ಧೇಷು ಸ್ವಾನ್​ ಪರಾನ್​ವಾಪ್ಯಹಂ ಶುಭೇ । ಜಾಮಾತರಂ ನ ಜಾನೇ ಸ್ಮ ಪ್ರಹರನ್​ಯುದ್ಧದುರ್ಮದಃ ॥ ೩೪ ॥ ತೇನಾಸೌ ನಿಹತಃ ಸಂಖ್ಯೇ ಮಯಾ ಭರ್ತಾ ತವ ಸ್ವಸಃ । ಅಸ್ಮಿನ್​ ಕಾಲೇ ತು ಯತ್ಪ್ರಾಪ್ತಂ ತತ್ಕರಿಷ್ಯಾಮಿತೇ ಹಿತಮ್ ॥ ೩೫ ॥ ಭ್ರಾತುರೈಶ್ವರ್ಯಯುಕ್ತಸ್ಯ ಖರಸ್ಯ ವಸ ಪಾರ್ಶ್ವತಃ । ಚತುರ್ದಶಾನಾಂ ಭ್ರಾತಾ ತೇ ಸಹಸ್ರಾಣಾಂಭವಿಷ್ಯತಿ ॥ ೩೬ ॥ ಪ್ರಭುಃ ಪ್ರಯಾಣೇ ದಾನೇ ಚ ರಾಕ್ಷಸಾನಾಂ ಮಹಾಬಲಃ । ತತ್ರ ಮಾತೃಷ್ವಸೇಯಸ್ತೇಭ್ರಾತಾಯಂ ವೈ ಖರಃ ಪ್ರಭುಃ ॥ ೩೭ ॥ ಭವಿಷ್ಯತಿ ತವಾದೇಶಂ ಸದಾಕುರ್ವನ್ನಿಶಾಚರಃ । ಶೀಘ್ರಂ ಗಚ್ಛತ್ವಯಂ ವೀರೋದಂಡಕಾನ್​ ಪರಿರಕ್ಷಿತುಮ್ ॥ ೩೮ ॥ ದೂಷಣೋಽಸ್ಯ ಬಲಾಧ್ಯಕ್ಷೋ ಭವಿಷ್ಯತಿ ಮಹಾಬಲಃ । ತತ್ರ ತೇ ವಚನಂ ಶೂರಂ ಕರಿಷ್ಯತಿ ಸದಾಖರಃ ॥ ೩೯ ॥ ರಕ್ಷಸಾಂ ಕಾಮರೂಪಾಣಾಂ ಪ್ರಭುರೇಷಭವಿಷ್ಯತಿ । ಏವಮುಕ್ತ್ವಾ ದಶಗ್ರೀವಃ ಸೈನ್ಯಮಸ್ಯಾದಿದೇಶ ಹ ॥ ೪೦ ॥ ಚತುರ್ದಶ ಸಹಸ್ರಾಣಿ ರಕ್ಷಸಾಂವೀರ್ಯಶಾಲಿನಾಮ್ । ಸ ತೈಃ ಪರಿವೃತಃ ಸರ್ವೈರಾಕ್ಷಸೈರ್ಘೋರದರ್ಶನೈಃ ॥ ೪೧ ॥ ಅಗಚ್ಛತ ಖರಃ ಶೀಘ್ರಂದಂಡಕಾನಕುತೋಭಯಃ । ಸ ತತ್ರ ಕಾರಯಾಮಾಸ ರಾಜ್ಯಂನಿಹತಕಂಟಕಮ್ ॥ ೪೨ ॥ ಸಾ ಚ ಶೂರ್ಪಣಖಾ ತತ್ರನ್ಯವಸದ್ದಂಡಕಾವನೇ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಚತಿರ್ವಿಂಶಃಸರ್ಗಃ ಉತ್ತರಕಾಂಡಃ 
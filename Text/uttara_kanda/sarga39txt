ಏಕೋನಚತ್ವಾರಿಂಶಃ ಸರ್ಗಃ - ವಾನರಪ್ರೀಣನಮ್ ತೇ ಪ್ರಯಾತಾ ಮಹಾತ್ಮಾನಃ ಪಾರ್ಥಿವಾಸ್ತೇಪ್ರಹೃಷ್ಟವತ್​ । ಗಜವಾಜಿಸಹಸ್ರೌಘೈಃ ಕಂಪಯಂತೋವಸುಂಧರಾಮ್ ॥ ೧ ॥ ಅಕ್ಷೌಹಿಣ್ಯೋ ಹಿ ತತ್ರಾಸನ್​ ರಾಘವಾರ್ಥೇಸಮುದ್ಯತಾಃ । ಭರತಸ್ಯಾಜ್ಞಯಾನೇಕಾಃ ಪ್ರಹೃಷ್ಟಾ ಬಲವಾಹನಾಃ ॥ ೨ ॥ ಊಚುಸ್ತೇ ಚ ಮಹೀಪಾಲಾಬಲದರ್ಪಸಮನ್ವಿತಾಃ । ನ ರಾಮರಾವಣಂ ಯುದ್ಧೇ ಪಶ್ಯಾಮಃ ಪುರತಃ ಸ್ಥಿತಮ್ ॥ ೩ ॥ ಭರತೇನ ವಯಂ ಪಶ್ಚಾತ್​ ಸಮಾನೀತಾನಿರರ್ಥಕಮ್ । ಹತಾ ಹಿ ರಾಕ್ಷಸಾಃ ಕ್ಷಿಪ್ರಂ ಪಾರ್ಥಿವೈಃಸ್ಯುರ್ನ ಸಂಶಯಃ ॥ ೪ ॥ ರಾಮಸ್ಯ ಬಾಹುವೀರ್ಯೇಣ ರಕ್ಷಿತಾಲಕ್ಷ್ಮಣಸ್ಯ ಚ । ಸುಖಂ ಪಾರೇ ಸಮುದ್ರಸ್ಯ ಯುಧ್ಯೇಮವಿಗತಜ್ವರಾಃ ॥ ೫ ॥ ಏತಶ್ಚಾನ್ಯಾಶ್ಚ ರಾಜಾನಃ ಕಥಾಸ್ತತ್ರಸಹಸ್ರಶಃ । ಕಥಯಂತಃ ಸ್ವರಾಜ್ಯಾನಿಜಗ್ಮುರ್ಹರ್ಷಸಮನ್ವಿತಾಃ ॥ ಸ್ವಾನಿ ರಾಜ್ಯಾನಿ ಮುಖ್ಯಾನಿ ಋದ್ಧಾನಿ ಮುದಿತಾನಿ ಚ। ಸಮೃದ್ಧ ಧನಧಾನ್ಯಾನಿ ಪೂರ್ಣಾನಿವಸುಮಂತಿ ಚ ॥ ೭ ॥ ಯಥಾಪುರಾಣಿ ತೇ ಗತ್ವಾ ರತ್ನಾನಿವಿವಿಧಾನ್ಯಥ । ರಾಮಸ್ಯ ಪ್ರಿಯಕಾಮಾರ್ಥಮುಪಹಾರಾನ್ನೃಪಾದದುಃ ॥ ೮ ॥ ಅಶ್ವಾನ್​ ಯಾನಾನಿ ರತ್ನಾನಿ ಹಸ್ತಿನಶ್ಚಮದೋತ್ಕಟಾನ್​ । ಚಂದನಾನಿ ಚ ಮುಖ್ಯಾನಿ ದಿವ್ಯಾನ್ಯಾಭರಣಾನಿಚ॥ ೯ ॥ ಮಣಿಮುಕ್ತಾಪ್ರವಾಲಾಂಸ್ತು ದಾಸ್ಯೋರೂಪಸಮನ್ವಿತಾಃ । ಅಜಾವಿಕಂ ಚ ವಿವಿಧಂ ರಥಾಂಶ್ಚ ವಿವಿಧಾನ್​ದದುಃ ॥ ೧೦ ॥ ಭರತೋ ಲಕ್ಷ್ಮಣಶ್ಚೈವಶತ್ರುಘ್ನಶ್ಚ ಮಹಾಬಲಾಃ । ಆದಾಯ ತಾನಿ ರತ್ನಾನಿ ಸ್ವಾಂ ಪುರೀಂಪುನರಾಗತಾಃ ॥ ೧೧ ॥ ಆಗಮ್ಯ ಚ ಪುರೀಂ ರಮ್ಯಾಮಯೋಧ್ಯಾಂಪುರುಷರ್ಷಭಾಃ । ತಾನಿ ರತ್ನಾನಿ ಚಿತ್ರಾಣಿ ರಾಮಾಯಸಮುಪಾಹರನ್​ ॥ ೧೨ ॥ ಪ್ರತಿಗೃಹ್ಯ ಚ ತತ್​ ಸರ್ವಂ ರಾಮಃ ಪ್ರೀತಿಸಮನ್ವಿತಃ । ಸುಗ್ರೀವಾಯ ದದೌ ರಾಜ್ಞೇ ಮಹಾತ್ಮಾ ಕೃತಕರ್ಮಣೇ ॥ ೧೩ ॥ ವಿಭೀಷಣಾಯ ಚ ದದೌ ತಥಾನ್ಯೇಭ್ಯೋಽಪಿರಾಘವಃ । ರಾಕ್ಷಸೇಭ್ಯಃ ಕಪಿಭ್ಯಶ್ಚ ಯೈರ್ವೃತೋಜಯಮಾಪ್ತವಾನ್​ ॥ ೧೪ ॥ ತೇ ಸರ್ವೇ ರಾಮದತ್ತಾನಿ ರತ್ನಾನಿಕಪಿರಾಕ್ಷಸಾಃ । ಶಿರೋಭಿರ್ಧಾರಯಾಮಾಸುರ್ಬಾಹುಭಿಶ್ಚಮಹಾಬಲಾಃ ॥ ೧೫ ॥ ಹನೂಮಂತಂ ಚ ನೃಪತಿರಿಕ್ಷ್ವಾಕೂಣಾಂಮಹಾರಥಃ । ಅಂಗದಂ ಚ ಮಹಾಬಾಹುಮಂಕಮಾರೋಪ್ಯವೀರ್ಯವಾನ್​ ॥ ೧೬ ॥ ರಾಮಃ ಕಮಲಪತ್ರಾಕ್ಷಃ ಸುಗ್ರೀವಮಿದಮಬ್ರವೀತ್​ । ಅಂಗದಸ್ತೇ ಸುಪುತ್ರೋಽಯಂ ಮಂತ್ರೀ ಚಾಪ್ಯನಿಲಾತ್ಮಜಃ ॥ ೧೭ ॥ ಸುಗ್ರೀವ ಮಂತ್ರಿತೇ ಯುಕ್ತೌ ಮಮಾಪಿಚ ಹಿತೇ ರತೌ । ಅರ್ಹತೋ ವಿವಿಧಾಂ ಪೂಜಾಂ ತ್ವತ್ಕೃತೇ ವೈಹರೀಶ್ವರ ॥ ೧೮ ॥ ಇತ್ಯುಕ್ತ್ವಾ ವ್ಯವಮುಚ್ಯಾಂಗಾದ್ಭೂಷಣಾನಿಮಹಾಯಶಾಃ । ಸ ಬಬಂಧ ಮಹಾರ್ಹಾಣಿತದಂಗದಹನೂಮತೋಃ ॥ ೧೯ ॥ ಆಭಾಷ್ಯ ಚ ಮಹಾವೀರ್ಯಾನ್​ ರಾಘವೋಯೂಥಪರ್ಷಭಾನ್​ । ನೀಲಂ ನಲಂ ಕೇಸರಿಣಂ ಕುಮುದಂಗಂಧಮಾದನಮ್ ॥ ೨೦ ॥ ಸುಷೇಣಂ ಪನಸಂ ವೀರಂ ಮೈಂದಂದ್ವಿವಿದಮೇವ ಚ । ಜಾಂಬವಂತಂ ಗವಾಕ್ಷಂ ಚ ವಿನತಂಧೂಮ್ರಮೇವ ಚ ॥ ೨೧ ॥ ವಲೀಮುಖಂ ಪ್ರಜಂಘಂ ಚ ಸಂನಾದಂ ಚಮಹಾಬಲಮ್ । ದರೀಮುಖಂ ದಧಿಮುಖಮಿಂದ್ರಜಾನುಂ ಚಯೂಥಪಮ್ ॥ ೨೨ ॥ ಮಧುರಂ ಶ್ಲಕ್ಷ್ಣಯಾ ವಾಚಾನೇತ್ರಾಭ್ಯಾಮಾಪಿಬನ್ನಿವ । ಸುಹೃದೋ ಮೇ ಭವಂತಶ್ಚ ಶರೀರಂಭ್ರಾತರಸ್ತಥಾ ॥ ೨೩ ॥ ಯುಷ್ಮಾಭಿರುದ್ಧೃತಶ್ಚಾಹಂ ವ್ಯಸನಾತ್​ಕಾನನೌಕಸಃ । ಧನ್ಯೋ ರಾಜಾ ಚ ಸುಗ್ರೀವೋ ಭವದ್ಭಿಃಸುಹೃದಾಂ ವರೈಃ ॥ ೨೪ ॥ ಏವಮುಕ್ತ್ವಾ ದದೌ ತೇಭ್ಯೋ ಭೂಷಣಾನಿಯಥಾರ್ಹತಃ । ವಜ್ರಾಣಿ ಚ ಮಹಾರ್ಹಾಣಿ ಸಸ್ವಜೇ ಚನರರ್ಷಭಃ ॥ ೨೫ ॥ ತೇ ಪಿಬಂತಃ ಸುಗಂಧೀನಿ ಮಧೂನಿಮಧುಪಿಂಗಲಾಃ । ಮಾಂಸಾನಿ ಚ ಸುಮೃಷ್ಟಾನಿ ಮೂಲಾನಿ ಚಫಲಾನಿ ಚ ॥ ೨೬ ॥ ಏವಂ ತೇಷಾಂ ನಿವಸತಾಂ ಮಾಸಃ ಸಾಗ್ರೋಯಯೌ ತದಾ । ಮುಹೂರ್ತಮಿವ ತೇ ಸರ್ವೇ ರಾಜಭಕ್ತ್ಯಾ ಚ ಮೇನಿರೇ ॥ ೨೭ ॥ ರಾಮೋಽಪಿ ರೇಮೇ ತೈಃ ಸಾರ್ಧಂ ವಾನರೈಃ ಕಾಮರೂಪಿಭಿಃ । ರಾಕ್ಷಸೈಶ್ಚಮಾಹಾವೀರ್ಯೈಋಕ್ಷೈಶ್ಚೈವ ಮಹಾಬಲೈಃ॥ ೨೮ ॥ ಏವಂ ತೇಷಾಂ ಯಯೌ ಮಾಸೋದ್ವಿತೀಯಃ ಶೈಶಿರಃ ಸುಖಮ್ । ವಾನರಾಣಾಂ ಪ್ರಹೃಷ್ಟಾನಾಂ ರಾಕ್ಷಸಾನಾಂ ಚಸರ್ವಶಃ ॥ ೨೯ ॥ ಇಕ್ಷ್ವಾಕುನಗರೇ ರಮ್ಯೇ ಪರಾಂಪ್ರೀತಿಮುಪಾಸತಾಮ್ । ರಾಮಸ್ಯ ಪ್ರೀತಿಕರಣೈಃ ಕಾಲಸ್ತೇಷಾಂಸುಖಂ ಯಯೌ ॥ ೩೦ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕೋನಚತ್ವಾರಿಂಶಃ ಸರ್ಗಃ ಉತ್ತರಕಾಂಡಃ 
ಏಕೋನಸಪ್ತತಿತಮಃ ಸರ್ಗಃ - ಲವಣವಧಃ ತಚ್ಛ್ರುತ್ವಾ ಭಾಷಿತಂ ತಸ್ಯ ಶತ್ರುಘ್ನಸ್ಯಮಹಾತ್ಮನಃ । ಕ್ರೋಧಮಾಹಾರಯತ್ತೀವ್ರಂ ತಿಷ್ಠತಿಷ್ಠೇತಿ ಚಾಬ್ರವೀತ್​ ॥ ೧ ॥ ಪಾಣೌ ಪಾಣಿಂ ವಿನಿಷ್ಪಿಷ್ಯ ದಂತಾನ್​ ಕಟಕಟಾಯ್ಯಚ । ಲವಣೋ ರಘುಶಾರ್ದೂಲಮಾಹ್ವಯಾಮಾಸಚಾಸಕೃತ್​ ॥ ೨ ॥ ತಮಾಹ್ವಯಂತಂ ಸೌಮಿತ್ರಿರ್ಲವಣಂಘೋರದರ್ಶನಮ್ । ಶತ್ರುಘ್ನೋ ದೇವಶತ್ರುಘ್ನ ಇದಂ ವಚನಮಬ್ರವೀತ್​ ॥ ೩ ॥ ನ ಶತ್ರುಘ್ನಸ್ತಥಾ ಜಾತೋ ಯಥಾನ್ಯೇನಿರ್ಜಿತಸ್ತ್ವಯಾ । ತದದ್ಯ ಬಾಣಾಭಿಹತೋ ವ್ರಜ ತ್ವಂ ಯಮಸಾದನಮ್ ॥ ೪ ॥ ಋಷಯೋಽಪ್ಯದ್ಯ ಪಾಪಾತ್ಮನ್​ ಮಯಾತ್ವಾಂ ನಿಹತಂ ರಣೇ । ಪಶ್ಯಂತು ವಿಪ್ರಾ ವಿದ್ವಾಂಸಸ್ತ್ರಿದಶಾ ಇವರಾವಣಮ್ ॥ ೫ ॥ ತ್ವಯಿ ಮದ್ಬಾಣನಿರ್ದಗ್ಧೇ ಪತಿತೇಽದ್ಯ ನಿಶಾಚರ । ಪುರೇ ಜನಪದೇ ಚಾಪಿ ಕ್ಷೇಮಮೇವಭವಿಷ್ಯತಿ ॥ ೬ ॥ ಅದ್ಯ ಮದ್ಬಾಹುನಿಷ್ಕ್ರಾಂತಃ ಶರೋವಜ್ರನಿಭಾನನಃ । ಪ್ರವೇಕ್ಷ್ಯತೇ ತೇ ಹೃದಯಂ ಪದ್ಮಮಂಶುರಿವಾರ್ಕಜಃ ॥ ೭ ॥ ಏವಮುಕ್ತೋ ಮಹಾವೃಕ್ಷಂ ಲವಣಃ ಕ್ರೋಧಮೂರ್ಛಿತಃ । ಶತ್ರುಘ್ನೋರಸಿ ಚಿಕ್ಷೇಪ ಸ ಚ ತಂಶತಧಾಚ್ಛಿನತ್​ ॥ ೮ ॥ ತದ್ದೃಷ್ವಾ ವಿಫಲಂ ಕರ್ಮ ರಾಕ್ಷಸಃ ಪುನರೇವ ತು । ಪಾದಪಾನ್​ ಸುಬಹೂನ್​ ಗೃಹ್ಯ ಶತ್ರುಘ್ನಾಯಾಸೃಜದ್ಬಲೀ ॥ ೯ ॥ ಶತ್ರುಘ್ನಶ್ಚಾಪಿ ತೇಜಸ್ವೀವೃಕ್ಷಾನಾಪತತೋ ಬಹೂನ್​ । ತ್ರಿಭಿಶ್ಚತುರ್ಭಿರೇಕೈಕಂ ಚಿಚ್ಛೇದನತಪರ್ವಭಿಃ ॥ ೧೦ ॥ ತತೋ ಬಾಣಮಯಂ ವರ್ಷಂವ್ಯಸೃಜದ್ರಾಕ್ಷಸೋರಸಿ । ಶತ್ರುಘ್ನೋ ವೀರ್ಯಸಂಪನ್ನೋವಿವ್ಯಥೇ ನ ಸ ರಾಕ್ಙಸಃ ॥ ೧೧ ॥ ತತಃ ಪ್ರಹಸ್ಯ ಲವಣೋವೃಕ್ಷಮುದ್ಯಮ್ಯ ವೀರ್ಯವಾನ್​ । ಶಿರಸ್ಯಭ್ಯಹನಚ್ಛೂರಂ ಸ್ರಸ್ತಾಂಗಃ ಸಮುಮೋಹ ವೈ ॥ ೧೨ ॥ ತಸ್ಮಿನ್ನಿಪತಿತೇ ವೀರೇ ಹಾಹಾಕಾರೋಮಹಾನಭೂತ್​ । ಋಷೀಣಾಂ ದೇವಸಂಘಾನಾಂಗಂಧರ್ವಾಪ್ಸರಸಾಂ ತಥಾ ॥ ೧೩ ॥ ತಮವಜ್ಞಾಯ ತು ಹಂತುಂ ಶತ್ರುಘ್ನಂ ಭುವಿ ಪಾತಿತಮ್ । ರಕ್ಷೋ ಲಬ್ಧಾಂತರಮಪಿ ನ ವಿವೇಶಸ್ವಮಾಲಯಮ್ ॥ ೧೪ ॥ ನಾಪಿ ಶೂಲಂ ಪ್ರಜಗ್ರಾಹ ತಂ ದೃಷ್ಟ್ವಾಭುವಿ ಪಾತಿತಮ್ । ತತೋ ಹತ ಇತಿ ಜ್ಞಾತ್ವಾ ತಾನ್​ ಭಕ್ಷಾನ್​ ಸಮುದಾವಹತ್​ ॥ ೧೫ ॥ ಮುಹೂರ್ತಾಲ್ಲಬ್ಧಸಂಜ್ಞಸ್ತು ಪುನಸ್ತಸ್ಥೌ ಧೃತಾಯುಧಃ । ಶತ್ರುಘ್ನೋ ವೈ ಪುರದ್ವಾರಿ ಋಷಿಭಿಃ ಸಂಪ್ರಪೂಜಿತಃ ॥ ೧೬ ॥ ತತೋ ದಿವ್ಯಮಮೋಘಂ ತಂ ಜಗ್ರಾಹ ಶರಮುತ್ತಮಮ್ । ಜ್ವಲಂತಂ ತೇಜಸಾ ಘೋರಂ ಪೂರಯಂತಂದಿಶೋ ದಶ ॥ ೧೭ ವಜ್ರಾನನಂ ವಜ್ರವೇಗಂ ಮೇರುಮಂದರಸಂನಿಭಮ್ । ನತಂ ಪರ್ವಸು ಸರ್ವೇಷುಸಂಯುಗೇಷ್ವಪರಾಜಿತಮ್ ॥ ೧೮ ॥ ಅಸ್ಯಕ್​ಚಂದನದಿಗ್ಧಾಂಗಂ ಚಾರುಪತ್ರಂಪತತತ್ತ್ರಿಣಮ್ । ದಾನವೇಂದ್ರಾಚಲೇಂದ್ರಾಣಾಮರಸುರಾಣಾಂಚ ದಾರಣಮ್ ॥ ೧೯ ॥ ತಂ ದೀಪ್ತಮಿವ ಕಾಲಾಗ್ನಿಂ ಯುಗಾಂತೇ ಸಮುಪಸ್ಥಿತೇ । ದೃಷ್ಟ್ವಾ ಸರ್ವಾಣಿ ಭೂತಾನಿಪರಿತ್ರಾಸಮುಪಾಗಮನ್​ ॥ ೨೦ ॥ ಸದೇವಾಸುರಗಂಧರ್ವಂ ಮುನಿಭಿಃ ಸಾಪ್ಸರೋಗಣಮ್ । ಜಗದ್ಧಿ ಸರ್ವಮಸ್ವಸ್ಥಂಪಿತಾಮಹಮುಪಸ್ಥಿತಮ್ ॥ ೨೧ ॥ ಊಚುಶ್ಚ ದೇವಾ ದೇವೇಶಂ ವರದಂಪ್ರಪಿತಾಮಹಮ್ । ಕಚ್ಚಿಲ್ಲೋಕಕ್ಷಯೋ ದೇವ ಸಂಪ್ರಾಪ್ತೋ ವಾ ಯುಗಕ್ಷಯಃ ॥ ೨೨ ॥ ನೇದೃಶಂ ದೃಷ್ಟಪೂರ್ವಂ ಚ ನಶ್ರುತಂ ಪ್ರಪಿತಾಮಹ । ದೇವಾನಾಂ ಭಯಸಂಮೋಹೋ ಲೋಕಾನಾಂಸಂಕ್ಷಯಂ ಪ್ರತಿ ॥ ೨೩ ॥ ತೇಷಾಂ ತದ್ವಚನಂ ಶ್ರುತ್ವಾ ಬ್ರಹ್ಮಾ ಲೋಕಪಿತಾಮಹಃ । ಭಯಕಾರಣಮಾಚಷ್ಟ ಲೋಕಾನಾಮಭಯಂಕರಃ ॥೨೪ ಉವಾಚ ಮಧುರಾಂ ವಾಣೀಂ ಶೃಣುಧ್ವಂಸರ್ವದೇವತಾಃ । ವಧಾಯ ಲವಣಸ್ಯಾಜೌ ಶರಃ ಶತ್ರುಘ್ನಧಾರಿತಃ ॥ ೨೫ ॥ ತೇಜಸಾ ತಸ್ಯ ಸಂಮೂಢಾಃ ಸರ್ವೇ ಸ್ಮಃ ಸುರಸತ್ತಮಾಃ । ಏಷ ಪೂರ್ವಸ್ಯ ದೇವಸ್ಯ ಲೋಕಕರ್ತು ಸನಾತನಃ ॥ ೨೬ ॥ ಶರಸ್ತೇಜೋಮಯೋ ವತ್ಸಾಸ್ತೇನ ವೋಭಯಮಾಗತಮ್ । ಏಷ ವೈ ಕೈಟಭಸ್ಯಾರ್ಥೇ ಮಧುನಶ್ಚಮಹಾಶರಃ ॥ ೨೭ ॥ ಸೃಷ್ಟೋ ಮಹಾತ್ಮಾನೋ ಯೇನವಧಾರ್ಥೇ ದೈತ್ಯಯೋಸ್ತಯೋಃ । ಏಕ ಏವ ಪ್ರಜಾನಾತಿ ವಿಷ್ಣುಸ್ತೇಜೋಮಯಂ ಶರಮ್ ॥ ೨೮ ॥ ಏಷಾ ಏವ ತನುಃ ಪೂರ್ವಾ ವಿಷ್ಣೋಸ್ತಸ್ಯ ಮಹಾತ್ಮನಃ । ಇತೋ ಗಚ್ಛತ ಪಶ್ಯಧ್ವಂ ವಧ್ಯಮಾನಂ ಮಹಾತ್ಮನಾ ॥ ೨೯ ॥ ರಾಮಾನುಜೇನ ವೀರೇಣ ಲವಣಂರಾಕ್ಷಸೋತ್ತಮಮ್ । ತಸ್ಯ ತೇ ದೇವದೇವಸ್ಯ ನಿಶಮ್ಯ ವಚನಂಸುರಾಃ ॥ ೩೦ ॥ ಆಜಗ್ಮುರ್ಯತ್ರ ಯುಧ್ಯೇತೇ ಶತ್ರುಘ್ನಲವಣಾವುಭೌ । ತಂ ಶರಂ ದಿವ್ಯಸಂಕಾಶಂಶತ್ರುಘ್ನಕರಧಾರಿತಮ್ ॥ ೩೧ ॥ ದದೃಶುಃ ಸರ್ವಭೂತಾನಿಯುಗಾಂತಾಗ್ನಿಮಿವೋತ್ಥಿತಮ್ । ಆಕಾಶಮಾವೃತಂ ದೃಷ್ಟ್ವಾ ದೇವೈರ್ಹಿರಘುನಂದನಃ ॥ ೩೨ ॥ ಸಿಂಹನಾದಂ ಭೃಶಂ ಕೃತ್ವಾ ದದರ್ಶ ಲವಣಂ ಪುನಃ । ಆಹೂತಶ್ಚ ಪುನಸ್ತೇನ ಶತ್ರುಘ್ನೇನಮಹಾತ್ಮನಾ ॥ ೩೩ ॥ ಲವಣಃ ಕ್ರೋಧಸಂಯುಕ್ತೋಯುದ್ಧಾಯ ಸಮುಪಸ್ಥಿತಃ । ಆಕರ್ಣಾತ್​ ಸ ವಿಕೃಷ್ಯಾಥತದ್ಧನುರ್ಧನ್ವಿನಾಂ ವರಃ ॥ ೩೪ ॥ ತಂ ಮುಮೋಚ ಮಹಾಬಾಣಂ ಲವಣಸ್ಯ ಮಹೋರಸಿ । ಉರಸ್ತಸ್ಯ ವಿದಾರ್ಯಾಶು ಪ್ರವಿವೇಶರಸಾತಲಮ್ ॥ ೩೫ ॥ ಗತ್ವಾ ರಸಾತಲಂ ದಿವ್ಯಃ ಶರೋವಿಬುಧಪೂಜಿತಃ । ಪುನರೇವಾಗಮತ್ತೂರ್ಣಮಿಕ್ಷ್ವಾಕುಕುಲನಂದನಮ್ ॥ ೩೬ ॥ ಶತ್ರುಘ್ರನಶರನಿರ್ಭಿನ್ನೋ ಲವಣಃ ಸ ನಿಶಾಚರಃ । ಪಪಾತ ಸಹಸಾ ಭೂಮೌ ವಜ್ರಾಹತಇವಾಚಲಃ ॥ ೩೭ ॥ ತಚ್ಚ ಶೂಲಂ ಮಹತ್ತೇನ ಹತೇ ಲವಣಾರಾಕ್ಷಸೇ । ಪಶ್ಯತಾಂ ಸರ್ವದೇವಾನಾಂ ರುದ್ರಸ್ಯ ವಶಮನ್ವಗಾತ್​ ॥ ೩೮ ॥ ಏಕೇಶುಪಾತೇನ ಭಯಂ ನಿಪಾತ್ಯ ಲೋಕತ್ರಯಸ್ಯಾಪಿರಘುಪ್ರವೀರಃ । ವಿನಿರ್ಬಭಾವುತ್ತಮಚಾಪಬಾಣಸ್ತಮಃ ಪ್ರಣುದ್ಯೇವಸಹಸ್ರರಶ್ಮಿಃ ॥ ೩೯ ॥ ತತೋ ಹಿ ದೇವಾ ಋಷಿಪ್ನಗಾಶ್ಚಪ್ರಪೂಜಿರೇ ಹ್ಯಪ್ಸರಸಶ್ಚ ಸರ್ವಾಃ । ದಿಷ್ಟ್ಯಾ ಜಯೋ ದಾಶರಥೇರವಾಪ್ತಸ್ತ್ಯಕ್ತ್ವಾ ಭಯಂ ಸರ್ಪ ಇವಪ್ರಶಾಂತಃ ॥ ೪೦ ॥ ಇತ್ಯಾರ್ಷೇ ಶ್ರೀಮದ್ರಾಮಾಯಣೇ ವಾಲ್ಮೀಕೀಯೇ ಆದಿಕಾವ್ಯೇ ಚತುರ್ವಿಂಶತಿ ಸಹಸ್ರಿಕಾಯಾಂ ಸಂಹಿತಾಯಾಂಉತ್ತರಕಾಂಡೇ ಏಕೋನಸಪ್ತತಿತಮಃ ಸರ್ಗಃ ಉತ್ತರಕಾಂಡಃ 